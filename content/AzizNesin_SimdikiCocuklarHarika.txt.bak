Aziz Nesin - Şimdiki Çocuklar Harika
====================================

İLK MEKTUP
----------

Ankara, 12 Kasım 1963 

Kardeşim Ahmet, 

Seninle sürekli mektuplaşacağımıza sözvermiştik. Nedense, bana güvenememiştin, 
— Ankara'ya gidince yeni arkadaşlar edinirsin, bizi unutursun Zeynep, demiştin. 

Bak, hiç de unutmadım sizleri. Sözümde duruyorum. Ankara'daki evimize yerleşeli bir hafta oldu. Daha önce mektup yazamadım. Çünkü, burda okula yeni yazıldım. Yeni evimizin adresini babamdan dün öğrenmiştim. İlk işim sana mektup yazmak oldu. 

Ders yılı ortasında İstanbul'daki okulumdan ayrılmayı hiç istemiyordum. Dört yıldan çok, bir sınıfta okuduğumuz arkadaşlarıma da alışmıştım. Ama babamın yeni işi Ankara'da. İstanbul'dayken söylemiştim sana; yakın arkadaşları babamı burda daha iyi bir işe aldırttılar. Babam, üç sınıf arkadaşıyla birlikte, bir şirkette çalışıyor. Üstelik onlarla hep bir apartımanda oturuyoruz. Arkadaşları babama Ankara'da hem bir iş buldular, hem de kendi oturdukları apartımanda boş bir daire. Babamın üç sınıf arkadaşının da çocukları var. Aynı apartımanda, küçüklü, büyüklü dokuz çocuğuz. Beşimiz aynı okula gidiyoruz. İkimiz de aynı sınıftayız. Kardeşim Metin, yeni okuluna, yeni arkadaşlarına daha alışamadı. Ben burasını hiç yadırgamadım. 

Birbirimize başımızdan geçecek önemli olayları yazmaya sözvermiştik. Yeni eve taşınmak, yeni bir okula gitmek, yeni arkadaşlarla tanışmak, oldukça önemli olaylar. Bunlardan başka, yazmaya değer önemli bişey olmadı. 

İstanbul'daki okul arkadaşlarımı, daha şimdiden çok özledim. Sizlerle bir daha kimbilir nerde, ne zaman görüşebileceğiz. 

Senin de sözünde durup mektup yazacağını umuyorum. Bütün arkadaşlara selamlar eder, hepinize başarılar dilerim.

Sınıf arkadaşın
Zeynep YALKIR

mektuplaşmak	to correspond
sözümde duruyorum	I keep my word
yerleşmek	to settle down
okula yazılmak	enroll in school
daire	apartment
üstelik	moreover
yadırgamak	to find strange
değer	worthy


BÜTÜN BABALAR, BİRİNCİ
----------------------
Ankara, 19 Kasım 1963 

Sevgili kardeşim Ahmet, 

Cevabın için çok teşekkür ederim. Bana hep böyle uzun mektuplar yaz. Ben de sana burda olanları uzun uzun yazacağım. Mektubunu okurken gözümün önüne geldin. Seni, Müfettişin karşısında tasarladım. Öyle güldüm, öyle güldüm ki... 

Sana biraz burasını anlatayım. Dört katlı bir apartıman da oturuyoruz. Her katta iki daire var. Bizim dairemiz ikinci katta. Geçen mektubumda, babalarını yazmıştım. 

Apartımanın arkasında büyücek bir bahçe var, ama çok bakımsız, boş bir arsa. Akşamları, apartımandaki çocuklarla burada oynuyoruz. Geçenlerde bir akşam yine oynuyorduk burada. Çocuklar, babalarının çalışkanlıklarıyla övünüyorlardı. Her çocuk, kendi babasının öbürlerininkinden daha çalışkan olduğunu iddia ediyordu. Daha çok küçük çocuklar tartışıyorlardı. Üçüncü sınıfa giden kardeşim Metin hepsinden baskın çıkmaya çalışıyordu. Avurtlarını şişire şişire:
- Benim babam var ya, benim babam... deyip duruyordu. 
Gerçekten de öğrenciyken babam çok çalışkanmış. Kendisi her zaman böyle anlatır bize. Tartışma çok kızıştı. Metin, 
— Benim babam hepinizin babasından daha çalışkan, dedi, okuldayken sınıflarını hep birincilikle geçermiş... 

Babamın sınıf arkadaşlarından birinin çocuğu, 
— Yok canııım! diye alay etti Metin'le. 
Başka bir çocuk da, 
— Kim demiş onu? dedi. 

Metin, göğsünü kabartarak, 
— Babam kendisi söyledi... dedi. 
Sonra durdu, ekledi: 
— İnanmazsanız, kendi babanıza sorun, hepsi bir sınıfta okuyorlarmış. Babanız söylesin size doğrusunu. 

Biz büyük çocuklar, bu tartışmaya karışmazken, benim sınıfımdan bir kız, kardeşime, 
— Yalancı, dedi, birinci benim babammış...

Başka bir çocuk horoz gibi atıldı: 
— Asıl yalancı senin gibisine derler. Benim babam, bikez bile sınıfının ikincisi olmamış. Hep sınıfının birincisiymiş. Anladın mı sen? 
— Bal gibi yalan işte... Senin, baban atmış... Her yıl sınıfının birincisi olan asıl benim babam... 
— Benim babam atmaz bikez... 

Büyük çocukların karışmasına canım sıkıldı. Tartışma gittikçe kızışıyordu. Kardeşim, beni tanık gösterdi: 
— Öyle değil mi abla? Babam hep birinci değil miymiş? Sen söylesene şunlara... 
— Tabii öyle... dedim. 

Bu sözüm, ortalığı büsbütün karıştırdı. Metin'i yatıştırmak için,
— Sen aldırma onlara, onlar öyle bilsinler de boş yere avunsunlar... Ne çıkar... dedim. 

Hepimizden büyük olan ortaokul öğrencisi bir çocuk, bilgiçlik taslayarak, 
— Çocuklar, dedi, yanılıyorsunuz. Ne senin, ne senin, ne de senin baban birinci... Sınıfını hep birincilikle geçen benim babam... 
Metin ona, 
— Pışşşt... dedi. 
— Pıştmış... Git de babana sor bakalım... 
— Senin baban da atmış. 
— Sen onu affetmişsin... 
Tartışma yeniden kızışınca, ortaokuldaki o kocaman çocuğun üstüne sıçrayan Metin'i kolundan çekip zorla ayırdım ordan. Merdiveni çıkarken, 
— Yalancılar, n'olacak... Benim babam birinci işte! diye ağlıyordu. 

Eve girince doğru annemin yanına koştu. 
— Babam birincisi değilmiş sınıfının. Babam atıyormuş... dedi. 
Annem kızdı, Metin'i azarladı: 
— Sus bakayım! O nasıl sözmüş!... Şimdi ağzına biber doldururum. 
— Niçin kızıyorsun, dedim, belki biz yanlış biliyoruz. Belki babam onların sınıf arkadaşı değildi. 

— Ama onlar sınıf arkadaşı olduklarını kendileri söylüyorlar... 
— En iyisi, akşam, gelince babama sorarız, doğrusunu öğreniriz. 

İçime kuşku düşmüştü. Ben de merak ediyordum. Akşam yemeğinde babama, apartımanda oturduğumuz arkadaşlarla bir sınıfta mı okuduklarını sordum. 
— Evet kızım, dedi, dördümüz de sınıf arkadaşıyız. Birisiyle üç yıl, öbür ikisiyle beş yıl hep bir sınıfta birlikteymişler. 

Gündüz, annem, ağzına biber doldururum, diye kardeşimi azarladığı için başka bişey sormaktan çekindim. 
Ertesi gün, okulda sıra arkadaşım olan kıza, babasının sınıflarını nasıl geçtiğini sordum. 

— Benim babam sınıflarını birincilikle geçmiş... dedi. 
Konuşmamızı duyan arkamızdaki sıradan bir çocuk da, 
— Benim babam da öyle, dedi, hep birinciymiş okuldayken... 
Derken, öbür çocuklar da bu konuşmaya katıldılar. Babasının okuldaki durumunu bilmeyen yalnız üç arkadaş çıktı sınıfta. Öbürlerinin hepsinin de babaları, sınıflarının birincisiymiş. 

Ahmet, bu mektubumu alınca, sen de babana sor bakalım; o da sınıfının birincisi miymiş? Ben şimdiden senin babanın da sınıflarını birincilikle geçtiğine inanıyorum. Çünkü bütün babalar, nedense, hep birinci oluyorlar. 

Anlattığım bu olaydan iki gün sonra kardeşimin öğretmeni, anneme mektup yazmış, okula çağırttı annemi. Öğretmeni, Metin'in derslerine çalışmadığından yakınmış. Akşam babam bunu öğrenince Metin'e çok kızdı, bağırdı: Sonra da önüne oturttu, öğüt verdi: 
— Oğlum, sen niçin bana benzemedin? Ben bütün okul hayatımda sınıfımın en çalışkanıydım. Bikez bile ikinci olmadım. Hep birincilikle geçtim sınıflarımı. Ayıp değil mi bu senin yaptığın? Niçin derslerine çalışmıyorsun? Bir çocuk babasına bakıp ondan örnek almalı. 

Babamın kızgınlığı geçmişti. Ben de onun yumuşamasından yüreklenip, 
— Baba, Metin de bigün baba olunca, çocuklarına, sınıflarını birincilikle geçtiğini söyler, dedim. 

Annem ne demek istediğimi anladı. 
— Koca kız, dedi, artık çocuk değilsin ki senin de ağzına biber doldurayım. Büyükler konuşurken küçükler susar. 
Ben de sustum. Babam hiç sesini çıkarmadı.

İşte Ankara'ya geldiğimizden beri yazmaya değer bir bu olay geçti başımdan. Bütün arkadaşlara selamlar. Sana da başarılar dilerim. 

Arkadaşın
Zeynep YALKIR 

bakımsız	neglected
arsa	lot
övünmek	to boast
iddia etmek	to argue
baskın	dominant
avurt	cheek
şişmek	to swell
alay etmek	to mock
kabartmak	to puff
eklemek	to add
atılmak	to dash
kızışmak	to become hot
tanık	witness
yatıştırmak	to calm sone
avunma	consolation
bilgiçlik taslama	pragmatism
sıçramak	to leap
kuşku	doubt
kuşku düşmek	to doubt
çekinmek	to hesitate
katılmak	to join
yakınmak	to complain
yüreklenmek	to be encouraged


SEKİZ KIZ BABASI
----------------

 Ankara, 10 Aralık 1963 

 Ahmet, 

 7 Aralık tarihli mektubunu dün aldım. Öğretmeninizin anlattığı olay 
gerçekten çok acıklı. Elsiz çocuğun, müdürün 
tokatıyla yere düşmesi gözümde canlandı. Çok üzüldüm. 
 Hikmet adında bir arkadaşım var. Bana bir sır açıkladı. 
Sana yazayım mı diye düşündüm. Yazmakta bir sakınca 
görmüyorum. Hikmet, bana anlattığı olayı, sınıftaki arkadaşlarımızın 
duymalarını istemiyor. Ben de ağzımı sıkı tuttum, kimseye bişey söylemedim. 
Ama sen nasıl olsa Hikmet'i tanımıyorsun. Onun anlattıklarını sana yazmakla, 
bana verdiği sırrı açıklamış olmuyorum. Öyle değil mi? 
 Arkadaşımın sırrını gevezelik olsun diye yazmıyorum 
sana. Beni çok düşündüren bu konuda senin ne düşündüğünü öğrenmek 
istiyorum. 
 Buradaki okula başladığım ilk günlerde, sınıf arkadaşlarım içinde Hikmet, 
hiç de öyle dikkatimi çekmemişti. Çünkü silik sessiz bir çocuktu. İlk günler 
ben onu oğlan sanmıştım. Oğlan çocukları gibi giyiniyor, saçlarını da 
oğlanlar gibi kısacık kestiriyor. Çok da zayıf... Üstelik ne oğlanlarla, 
ne kızlarla arkadaşlık ediyor, içine kapanık bir çocuk. 
Hikmet adı da hem kız hem oğlan adı... 
 Bigün beden eğitim dersinde öğretmenimiz kızları biyana, oğlanları 
biyana ayırınca Hikmet kızlar topluluğuna katıldı. Çok şaştım buna önce. 
Hikmet'in kız olduğunu işte o gün öğrenebildim. Bunun üzerine Hikmet'e 
ilgim arttı. 
 Geçenlerde bir sabah Hikmet okula pek üzgün geldi. 
Neye üzüldüğünü sordum. Önce söylemek istemedi. Üsteledim. O zaman, 
 -Doğrusu ben de anlatmak, biraz açılmak istiyorum 
ama, duyulacak diye çekiniyorum... dedi. 
 Arkadaşlarıma söylemeyeceğime söz verince anlattı. 
Bunlar sekiz kardeşmiş, sekizi de kız... 
 Oysa Hikmet kimi günler okula ağabeyiyle geliyordu. 
 Bunu söyleyince, 
 -O, benim ağabeyim değil, ablam, dedi, ama erkek 
kılığında gezdiği için onu herkes erkek sanır. 
Kardeşlerinin hepside erkek gibi giyinirlermiş. 
 -Niçin? diye sordum. 
 -Çünkü babam öyle istiyor, dedi. 
 -İyi ama, bunda üzülecek ne var? 
 Babası, oğlan çocuğu olmasını çok istermiş. İlk çocuğu kız olunca, çok 
bozulmuş. Bütün umudunu, ikinci çocuğunun oğlan olmasına bağlamış. Dahası, 
çocuk doğmadan, ona bir oğlan adı bile koymuş. Sanki, doğmadan oğlan adı 
konursa, çocuk da adına uymak için oğlan olacakmış gibi... 
 Artık, adamın şanssızlığından mı, yoksa terslik mi, ikincisi 
de kız doğunca, üzüntüsünden günlerce kimseyle konuşmamış. Tanıdıkları 
-Daha çok gençsin, çok çocuğun olur ama, ya onlar da kız olursa...» diye 
dertleniyormuş. Karısı üçüncü kez gebe kalmış. Artık üstüste üçü de kız 
olacak değil ya... Yine bir erkek adı koymuş doğacak çocuğuna. Bununla da 
yetinmemiş, karısı doğumevine gidince, o gece doğacak oğlu için dostlarına 
büyük bir ziyafet vermiş. Ziyafetin ortasında doğumevine telefon edip de, 
bir kızı daha olduğunu öğrenince deliye dönmüş. Üçüncü çocuğunun da 
kız olmasından öyle utanmış ki, ziyafet sofrasındaki konuklarına, oğlu 
olduğu yalanını söylemiş. O gece yalandan çok sevinçli görünmüş herkese. 
Karısına ve evdekilere de, yeni doğan çocuğun kız olduğunu söylemeyi 
yasaklamış. 
 Üçüncü kızdan sonra, artık karısının oğlan doğurma 
yeteneğinden yoksun olduğunu anlamış; karısından umudunu kesince onu 
boşamış, başka bir kadınla evlenmiş. Bu kadın da kız doğurmaz mı? Hem de 
ikiz... Üstelik bir de haber almış: Boşandığı eski karısı, başka biriyle 
evlenip bir oğlan doğurmuş. Adam. 
 -Ben ne budalayım, eski karımı, tam oğlan doğurmak sırası gelince boşadım, 
diyormuş. 
 Üstüste beş kız babası olmak, adama çok ayıp geliyormuş, -Artık kimselerin 
yüzüne bakamam! diye, alıp başını gitmiş uzaklara. Aylar sonra dönmüş, 
ikinci karısını da boşamış. 
 Hikmet, bunları bana, başkalarından duyduğuna göre anlatıyordu. 
 Beş kız babası olan adam, bu kez, ille de oğlan babası 
olmayı kesinleştirmek için, daha önce üç oğlan doğurmuş
bir dul kadınla evlenmiş. Bu kadın, üstüste üç oğlan doğurduğuna göre, oğlan 
doğurmaya alışıktır, diye düşünmüş olmalı. 
 Evleniyor. Adam doğacak altıncı çocuğuna yine erkek 
adı koyuyor. Gebe karısını doğumevine gönderdiği gece de, 
yine dostlarına çok hüyük bir ziyafet çekiyor. İkide bir, telefon ediyormuş
doğumevine. Vakit gece yarısını geçmiş. 
 Adam, telefondan asık yüzle dönmüş, suratından düşen bin 
parça... Konuklar merakla, 
 -Oğlan mı, kız mı? diye sormuşlar. 
 Adam bıyıklarını burarak, 
 -Erkek adamın erkek çocuğu olur! diye böbürlenmiş
ama, öfkeden de bıyıkları titriyormuş. 
 İşte, arkadaşım Hikmet'in doğumu böyle olmuş. 
Altıncı da kız olunca adam bütün umudunu yedinciye 
bağlamış. Ama o da kız olmuş. Bundan sonra epiy zaman 
çocuğu olmamış kadının. Bu yüzden karısını boşamak üzereyken Hikmet'in 
annesi gebe kalmış yeniden. Kadın, doğumevine giderken kocası, 
 -Bu sefer de kız doğurursan hiç eve dönme boşuna, seni boşarım! demiş. 
 Zavallı kadın doğum sırasında, -İnşallah oğlan doğururum! diye dua edip 
durmuş ama boşuna... Yine kız doğurmuş. Bunun adı da önceden Suat konulmuş. 
Eh Suat, hem kız, hem oğlan adı... 
 Kadıncağız, durumunu doğumevinin başhemşiresine ağlayarak yanayakıla 
anlatmış. Kocası telefonda sorunca, oğlu oldu, demesi için yalvarmış. 
 Kadına acıyan başhemşire de, adam telefon edince, 
 -Müjde, tosun gibi bir oğlunuz oldu!... demiş. 
 Hikmet'in babası, koşup doğumevine gelmiş. 
 -Aman, oğlumu göreyim!... diye tutturmuş. 
 Göstermişler çocuğu ama, kundaklı göstermişler. 
Olayı böylece bana anlatan Hikmet, 
 -Üç aydır evimizde çok mutluyduk, dedi. Babam Suat'a hep -veliaht yada 
prens deyip duruyordu. Anneme de kraliçeymiş gibi davranıyor, hediyeler 
alıyordu. Bize bile, kız olduğumuz için, eskisi kadar çok kızmıyordu. Biz 
evde hepimiz, babamın Suat'ı çıplak görmemesi için elimizden 
ne gelirse yapıyorduk. Annem, babam evde yokken Suat'ın 
altını değiştiriyor, bezlerini çıkartıyordu. Babamın yanında onu yıkamıyordu. 
Nasıl olsa babam bigün gerçeği öğrenecekti. Ama biz o zamanı geciktirmeye 
çalışıyor, o zamana kadar da babamı yumuşatacağımızı umuyorduk. 
 Çok keyiflendiği zamanlar babam bize, -Hepiniz oğluma feda olsun! diyordu. 
Babam ikidebir, -Prensimi ben yıkayacağım! diye tutturuyor, o zaman annem 
korkuyla çocuğu elinden kapıp, -Aman olmaz, nezlesi var!... gibi bir 
bahaneyle işi savsaklıyordu. Ah... İki gece önce, en sonunda 
olanlar oldu. Hepimiz yatmış, uyuyorduk. Korkunç bir gürültüyle uykumda 
sıçradım. Bağıran babamdı. Annem ağlıyordu. Her ne olmuşsa o gece babam, 
Suat'ın oğlan olmadığını görmüş. Çocuğu tek eliyle bacaklarından tutup 
kaldırmış, -Beni kandırdınız... Aldattınız!... Hani bu oğlandı? 
Nerde? diye barbar bağırıyor, çocuk da avaz avaz ağlıyordu. 
 Çocuğu fırlatıp annemin kucağına atan babam, 
 -Defolun!.. Oğlan diye kandırıp boşuboşuna bana o 
kadar masraf yaptırdınız... Hepiniz gidin evden!... diye bizi 
kovdu. 
 O geceyi bir komşu evinde geçirdik. 
 Hikmet anlatırken ağlamaya başladı. Babası, annesini boşayacakmış. 
Sekiz kız babası olan adam gözümün önüne gelince, beni önce bir gülme aldı, 
ama sonra ben de Hikmet'le ağladım. 
 O gün okuldan eve dönünce anneme, 
 -Ablam doğunca babam sevinmiş miydi? diye sordum. 
 Annem, 
 -Sevinmez olur mu hiç, elbet sevindi!... dedi. 
 -Ama arkadan ben doğunca? Yine sevindi mi? 
 Annem, 
 -Saçmalama! diye bağırdı. 
 Ben üsteledim: 
 -Benim de kız olduğumu öğrenince yine de sevindi mi? 
 -Oğlan umuyordu. 
 -Ama benden sonra Metin doğunca, oğlu oldu diye 
çok sevinmiştir, değil mi? 
 -Evet, çok sevinmişti de arkadaşlarına bir büyük ziyafet bile vermişti. 
 -Ya üçüncü çocuğunuz da kız olsaydı? 
 -Ne yapalım, öyle olurdu... 
 -Babam, oğlan olsun, diye bir çocuk daha ister miydi? 
 -İsterdi belki... Ama ne diye bunları sorup duruyorsun? 
 -Hiç sordum işte. 
 Boğazıma bir düğüm takıldı. Annemin yanından çıktım. 
Hikmet'in anlattıkları beni çok etkiledi. O gündenberi 
hep düşünüp duruyorum: Kız olmak, daha doğuştan bir 
şanssızlık mı? Sen erkek olduğun için, doğuştan şanslı sayılırsın. 
 Bu konuda senin ne düşündüğünü öğrenmek isterim. 
Annem, demindenberi içerden, 
 -Lambanı söndür de yat artık! diye söyleniyor. 
Çok geç oldu. Yatacağım. Yarın okul dönüşü, bu mektubu postaya vereceğim. 
 Hoşça kal kardeşim Ahmet. 
 Zeynep YALKIR 
