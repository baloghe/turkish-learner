TAŞRALI 
Sokağın ucundan dön demiştiler. Aynı boyda budanmış akasya ağaçlarının bitiminde, yeşil panjurları olan evdir. Otobüsten indiğimde, sıcak geçen bir günün akşamüstüydü. Üstelik pazardı. Benim gibi yalnız biri için pazarları sevmenin güçlüğü anlatılmaz. Çözülmüş sarsak pazarlar öylesine altı çizilmiş oluyor ki... 
Evin tümü kapanık bir renge bulanmıştı. Bahçe kapısına beyaz yediveren gülleri sarılıydı. Güllerin orda kara bir kedi yalanıp duruyordu. 
Kapıyı çaldığımda belirsiz konuşmalar geldi içerden. Alt bahçe öndeki gibi bakımlı değil, ekşimiş bir çöp kokusu geliyordu aşağıdan. 
Aaaa hoş geldiniz. 
Benden, küçük hizmetçi kıza söz edilmişti. 
Bavulumu elimden aldı, kolunun yorulduğunu anladım. 
(Nedense belleğimde geçen yaz gittiğim bir çay evi, kokusuyle, sesiyle, havuzuyle... Peki buraya gelmemek yok muydu?) 
Ara kapıyı açınca teyzemi gördüm. Bana anlattıklarına benziyordu. Saygın bir hanımefendiydi. 
(Okumuş yazmış kadındır. Evinin titizliği temizliği dillere destandır. Eli sıkıdır ama, eh o da bir çeşit meziyet. Koskoca paşayı kaybetti, hanımefendice içine attı acısını. Ağladı sızladı ama, evini düzenini korudu. Allahtan korkarım nemize lâzım, yalan diyemeyiz, üstelik gençliğinde de sayılı güzellerdendi.) 
Büyük cam vazonun tam arkasında oturuyordu, vazoda kurumuş, kabuklaşmış leylaklar vardı. Oda sanki loş bir avluydu. Sokağın toz kokan güneşi hiç yokçasına yitip gitmişti. Teyzem gri giysisinin içinde bana gülümsedi, elini uzattı. Tuttum, nemi kalmamış kuru kâğıt cildine dokununca yaşlılığını anladım. 
Eskideki güzelliğini, saçlarını boyamakla, bejlerin grilerin en yumuşaklarını giymekle sürdürme çabasındaydı. 
(Ablamın yaşını bilmem. Aramızda on yıllık fark var sanırım. O da bir türlü doğrusunu söylemez. Ya çok büyük ya çok küçüktür söyledikleri. Ne bileyim a kızım, ben kahır içinde yaşadım. Şimdi kimbilir görseler beni onun ablası sanırlar. Kolay mı?...) 
Annen nasıl? 
İyiler. 
Ablan ya? 
Onlar da iyiler. 
İçeriye küçük kız girdi. Eğri bacakları vardı. Yüzünde kapıyı açtığında olan gülüş duruyordu. Konuşunca hiç değişmiyordu gülüşü. Çok şaşırtıcıydı bu. 
Yurdagül dedi teyzem. Git limonata hazırla. Bak gene mutfak kapısını açık bırakma o murdar kediler taşlara basıyorlar, ona göre... 
«Ona göre» sözü Yurdagül'ün yüzünden gülümsemeyi aldı götürdü. 
Teyzemin ayak başparmaklarının kemikleri podüsüet ayakkabılarının yanlarından taşmıştı. Elbisesinin yakasına ince kırmızı yakutlu (kırmızı olduğundan taş yakut olacağını düşünmüştüm) bir iğne takmıştı. 
(Kibar kadındır ablam. Giyimini kuşamını bilir. Paşayla ilk evlendiklerinde mineli bir saat almıştı yüzgörümlüğü. Daha bir sürü şeyler takmışlardı da nedense benim gözüm mineli saatte kalmıştı. O canım çiçekleri nasıl da kondurmuşlardı saatin üstüne. Şaş da kal. Dayanamadım da bi kerelik takmak istemiştim. Sen savruksundur. Şurda burda düşürürsün demişti. Boyundan saat düşer mi? Ne taksa sahicidir. Benim gibi de öyle allı güllü şeyleri sevmez. Tam paşa karısı olacak kadındır teyzen. Bunu böyle bi!.) 
Konuşmadan durduk bir süre. 
Koltukların yeşil kadife dayanacak yerlerine 
kolalı temiz örtüler konmuştu. Teyzeme hiç bakmıyordum. Onunla aramızda sevgisizlik hemen kuruluvermişti. Azalmış saçlarının altından kafasının 
derisi yer yer parlıyordu. Kurumuş bacaklarını üst 
üste atmıştı. Ayakkabılardan taşan kemikler ışıkta 
daha kesin gözüküyordu. 
Demek ki. Üniversiteye gitmeye kararlısın. Vallahi kızım ne demeli bilmem. Jale'yi okuttuk da 
ne oldu. Evlenip gene çocuktu, kocaydı, aldığı 
diploma da süs. Üstelik bizim durumumuz uygundu. 
Rahmetlinin düşünceli kalbi, babalığı sayesinde 
(burda derin derin iç çekti, temiz bir mendili burnuna bastırdı.) Jalecim, annen bilir, soğuk sudan 
sıcak suya elini değdirmeden büyüdü. Hizmetçiler
çevresinde dolanırdı. Ama şimdi o nazlatma, o 
prensesler gibi genç kızlıktan sonra... 
Gözlerini yüzüme dikti sustu. 
Teyzemin bana karşı olan tutumunun bilincine 
vardım, birden yoruldum. 
Annene şaşarım hâlâ, o çabayı başka bir erkek 
için gösterseydi... 
(Sen babanı bilmezsin kızım. Altı yaşındaydın 
öldüğünde... O orta Anadolu kentini, arklardan 
suların bahçeleri doldurduğu, geceleriyle anımsıyorum. Bizim bahçeye hep gece gelirdi sulanma sırası 
- y a da en etkilendiğim o gecelerdi. Yarı uykuda 
annem, en küçük kızın üstünü sıkılaştırır, yazda 
bile orta Anadolu'nun gecesi soğuktur, arı su kokusu uykuyu bastırır. Doğanın mutluluğu sağlığı 
kazılır kalır beş yaşa. Ayol uyan, suyu akıtıyorlar 
bu yana... Uyku büyüklerin odasından anason 
kokulu taşar sofaya. Baba baba... Anacığımın 
para sıkıntılarını bile bile, içkili havuzlu istasyon 
lokantasında her gece, biraz beyaz peynir, rakı, 
yazın kütür kütür karpuz. Büyük kentlerden gelip 
geçen uyumuş tren camları. Allahtan da mı korkun 
yok. Her gece içilir mi? Hiç olmazsa kendine acı. 
Bir güzel adamdı. O boy o pos...) 
Yakışıklı adamdı baban yavrum. 
Teyzem Yurdagül'ün getirdiği limonatayı aldı. 
Bardaklar gümüş tutmalıklar içindeydi. 
Ama bir erkekte ilk aranacak, bu değildir. Jale'çiğimin canı yok mu. Evlenene kadar bir fincan 
kahve yapmamıştı. Ama şimdi kendinden yirmi yaş 
büyük, görmüş geçirmiş bir erkeği, evindeki hizmetçileri idare ediyor. Kendimi ayrıca örnek vermeyeceğim. Annen hata etti kızım. Size de çektiriyor. Sen şimdi üniversiteyi nasıl güçlüklerle... 
Odada asılı tek resmi gördüm. Her yanından 
kahverengiler turuncular taşan bir sonbahar resmiydi. Yolun ucunda çok geniş şapkalı bir kadın 
kayboluyordu. 
Teyzem dişlerinin takma olduğunu belli etmemek için o pek tuhaf gülümsemesiyle bana bakıyordu. 
Limonata güzel olmuş, dedim. 
Şekeri fazla olmuş. Siz gençsiniz ama bizden 
geçti artık. Tansiyondu kalpti başladı. Annenin 
tansiyonu nasıl? 
(Çok genç dul kalmışsınız, evlenin, dedi doktor. 
Bu terleme, bu çarpıntı ondanmış benim kızlarım. 
Ha ha hay dedim doktora. Benim iki kızım var iki 
kocam var demektir. Ablam atılıyor. Anacığım, 
doğru demiş adam. Niye direniyorsun. Annemin 
yeşil ela gözleri susuyor. Evlenmek için evlenilmez 
diyor. Sizin babanız gibi adamdan sonra... Gündüzleri oralar, salt toprak rengi alırdı. Pazara gelen 
köylüler eşeklerinin sık adımlarına uygun salınarak, 
pencerenin önünden geçerlerdi. Perdelerimiz apak patiskadandı. Orduevinde, düğüne giderken, 
annemin, siyah tayyörleriyleki güzelliği o kente, 
anlatılmaya kalmıştı. —-Bayramda, hiç olmazsa dedelerine yazsak be kocacığım—. Bırak şunları, senin 
o evde kalmış ablanı sevindirmek için mi! Her 
şeyin para olduğunu kim söylemiş benim kızlarım, 
çok kahır çektim ama, eteğini çemirleyip komşu 
karşılayan bir kadınım ben. Babanız beni sevindirdi 
de üzdüğü kadar. Ben basit kadınım. Teyzenizi 
evinde bile terlikle gören olmamıştır.) 
Sana ara odayı hazırlattım. 
Gümüş takımların konduğu büfenin üstünde, 
paşanın, sivil fotoğrafı var. Oysa çocukluğumuzun 
paşası bu değildi. Alabildiğine büyüyen çizilmeyen 
paşaydı. 
Kaç saat oldu geleli. 
Ara odanın özenle ovulup arıtıldığını düşünüyorum. Bu yaşlı kadının çevresindeki saygın kişiliğini yaratma zorunluğuna titizliği eklemek gerekiyor. 
(Yiyecekler iyice temiz olmalı, o marulları 
yalapşap yıkamayın diyorum size. Gerçi evin dağınıklığıyle başa çıkamıyorum ama. Hem sarhoş 
babanız, hem haylaz kızları... Annemin öfkesinde 
inandırıcı olmayan bir şeyler olurdu. Bahçenin 
arkasında «kıkırdaşırdık.» Ablamın gittikçe dolgunlaşan bedeni, marulların bahar tadı, yaşamayı adlandırıyordu.) 
Bu en koca kenti yadırgıyorum. Buranın dışındayım. Bana, git kal, teyzendir demişlerdi. Onun 
konuştuğunu, sorgu ünleminden anlıyorum. Sorduğu ne? 
Bana bakıyor, gittikçe öfkeli ve yaşlı sanki. 
Yineliyor. 
Saçlarını kesmeyeceksin değil mi? 
Hıı diyorum. 
Oysa keseceğim. Hem de en kısa. Ders kitaplarımı değil, en sevdiğim yazarları alıp elime, bir 
dolu yeri gezeceğim. Dostoyevski'yi okuduğum 
kireç badanalı çıkmadaki kaysıların sessiz karanlıklarını ve hep su kokusunu arayacağım. 
Taşralı bir kız olmanın buruk acısını bile tattırmaz teyzem bana anlıyorum. 
Yurdagül odayı açtı. Tek penceresi karşı evin 
duvarına bakıyordu. Bir çakaleriği ağacı, yaprakları 
küskün, hastalıklı, pencerenin dibindeydi. 
Ben altıda kalkarım küçük hanım, işiniz varsa 
sizi istediğiniz saatte uyandırayım. 
Annemin Yurdagül'e armağan olarak yolladığı 
renkli basmayı çıkardım bavuldan. 
(Sakın sen verme kızım. Teyzen öyle yanında 
çalıştırdıklarıyle yüzgöz olunmasını sevmez, kendi 
versin.) 
Bu senin, Yurdagül. 
Çok teşekkür ederim, küçük hanım. 
İsmimi bilmiyor. Ona söylemeliydim. Yüzgöz 
olunamaz evin isim gereksinmediğini öğrenmeliyim. 
Dolaba çoraplar, mendiller, gecelikler sıralanacak. Buralarda yaşama savrukluğuna yer yok. 
Bu evin düzen tutuklarına, bir de ben katıldım. 
Mutfaktan akşam yemeği hazırlığının sesleri 
geliyor. Tabak, çatal çınlamaları. 
Hemen bir kekik kokusu uydurdum uzaktan 
gelen. 
Sonra da ağlayacağım. 

Ocak 1968
