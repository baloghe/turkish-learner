<h2>Son Tren</h2>
<p><i>Behçet Necatigil</i></p>
<h3>I</h3>
<p><i>(Evde. Bir kapı açılır, KADIN'la KOCASI girerler.)</i></p>
<p><b>KADIN :</b> Ne sıkıntılı hava !</p>
<p><b>KOCASI :</b> Yaprak kımıldamıyor.</p>
<p><b>KADIN :</b> Ter içindeyim. Rüzgar çıksa, yağmur yağsa biraz.</p>
<p><b>KOCASI :</b> Bütün gün fena bunaldım. Açsana şu pencereyil <i>(Bir pencere açılır.)</i> Radyoda ne var?</p>
<p><b>KADIN :</b> Bilmem, bakayım. <i>(Radyoda hafif bir müzik.)</i></p>
<p><b>KOCASI :</b> Kapat.</p>
<p><b>KADIN :</b> Neden?</p>
<p><b>KOCASI :</b> Faydasız.</p>
<p><b>KADIN :</b> Ne bekliyordun ?</p>
<p><b>KOCASI :</b> Hiç.</p>
<p><b>KADIN :</b> Yani neye faydasız ?</p>
<p><b>KOCASI :</b> İçimdeki sıkıntıya. Kapat. <i>(Radyo kapatılır.)</i></p>
<p><b>KADIN :</b> Sıkıntının bütün bütün geçmesine az kaldı.</p>
<p><b>KOCASI :</b> Nasıl ? Anlamadım.</p>
<p><b>KADIN :</b> Bu gece gidiyor, on treniyle.</p>
<p><b>KOCASI :</b> Kim?</p>
<p><b>KADIN :</b> Erol.</p>
<p><b>KOCASI :</b> Ya ? <i>(Sessizlik)</i></p>
<p><b>KADIN :</b> Sevinmedin mi ?</p>
<p><b>KOCASI :</b> Neye sevineyim ?</p>
<p><b>KADIN :</b> İstemiyordun da onu.</p>
<p><b>KOCASI :</b> Beni yanlış anlama. Ben hep iyiliğini istedim onun.</p>
<p><b>KADIN :</b> Biliyorum.</p>
<p><b>KOCASI :</b> Bilseydin ... Neyse ! Uğurlamaya gidecek miyiz ?</p>
<p><b>KADIN :</b> Israrla rica etti, sakın gelmeyin diye.</p>
<p><b>KOCASI :</b> Neden ?</p>
<p><b>KADIN :</b> Kendini suçlu hissediyor. Çok yük olmuş bize.</p>
<p><b>KOCASI :</b> Hiç düşünmedim.</p>
<p><b>KADIN :</b> Olabilir.</p>
<p><b>KOCASI :</b> Bu sefer kesin mi kararı ? Bu kaçıncı, biliyorsun.</p>
<p><b>KADIN :</b> Kesin. Akşamüstü bana uğradı, birden karar vermiş, biletini de almış.</p>
<p><b>KOCASI :</b> Tembel, sorumsuz, ilerisini düşünmüyor. Yirmi sekizine geldi, hala bir baltaya sap olduğu yok. Acıyorum. Öğrenimini olsun yarıda bırakmasaydı hadi neyse. Fakat ...</p>
<p><b>KADIN :</b> Anladı artık. Gidiyor. Dönmeyecek.</p>
<p><b>KOCASI :</b> Demek vedalaştınız.</p>
<p><b>KADIN :</b> Evet.</p>
<p><b>KOCASI :</b> Biraz para verseydİn bari.</p>
<p><b>KADIN :</b> Vereyim dedim, almadı. Gidince annemlerden alır.</p>
<p><b>KOCASI :</b> Üzülüyor musun?</p>
<p><b>KADIN :</b> Düzeleceğini umuyorum.</p>
<p><b>KOCASI :</b> Ummak isterdim. <i>(Sessizlik.)</i></p>
<p><b>KADIN :</b> Hava serinleyeceğe benziyor.</p>
<p><b>KOCASI :</b> Yapraklarda bir kıpırtı var.</p>
<p><b>KADIN :</b> Yağmur yağsaydı bari.</p>
<p><b>KOCASI :</b> Nerde !</p>
<p></p>
<h3>II</h3>
<p><i>( Gara girip peronların birinde duran bir tren sesi. Sonra aksi yönden gelip bir başka peronda duran ikinci bir tren sesi. Sessizlik içinde trenterin kapıları açılır. Birinden KIZ, ötekinden ERKEK inmiştir. Trenler hemen hareket ederler. Sessizlik. Bir süre birbirine yönelmiş ayak sesleri.)</i></p>
<p><b>ERKEK :</b> Herhalde sizsiniz.</p>
<p><b>KIZ :</b> İstasyonda bizden başkası olmadığına göre.</p>
<p><b>ERKEK :</b> İkinci perona gelen trenden indiniz.</p>
<p><b>KIZ :</b> Siz de birinciye gelenden.</p>
<p><b>ERKEK :</b> Evet. Bir beni bıraktı o tren buraya. Hemen de kalktı.</p>
<p><b>KIZ :</b> Benim tren gibi. Burdan da binen olmadı hiç.</p>
<p><b>ERKEK :</b> Olmadı ... Gazino da kapalı, ama önündeki banklara oturabiliriz. Dinlenirdik. Yoksa hemen mi gidelim ?</p>
<p><b>KIZ :</b> Hayır, oturalım biraz. <i>(Yürürler, otururlar.)</i> Neden böyle bomboş bu istasyon ?</p>
<p><b>ERKEK :</b> Bilmem ; fakat fena mı, buluşmamız kolay oldu.</p>
<p><b>KIZ :</b> Bu da mı aklımızın ermeyeceği bir şey?</p>
<p><b>ERKEK :</b> Herhalde. Dünyada nice gizli şeyler var.</p>
<p><b>KIZ :</b> Bizim buraya getirilmemiz gibi.</p>
<p><b>ERKEK :</b> Getirilmedik, kendiliğimizden geldik.</p>
<p><b>KIZ :</b> Öyle mi dersiniz ?</p>
<p><b>ERKEK :</b> İstesemeydik gelmezdik.</p>
<p><b>KIZ :</b> Bilinmez. Siz neye geldiniz ?</p>
<p><b>ERKEK :</b> Ben... ben öğrenmeye geldim.</p>
<p><b>KIZ :</b> Neyi ?</p>
<p><b>ERKEK :</b> Doğru olup olmadığını.</p>
<p><b>KIZ :</b> Neyin ?</p>
<p><b>ERKEK :</b> Erkek de sizi mi sevmişti ?</p>
<p><b>KIZ :</b> Bunda merak edecek ne var? Beni değilse bir başkasını sevmiş olabilir. Sizi buralara çeken bu olmasa gerek.</p>
<p><b>ERKEK :</b> Ya nedir?</p>
<p><b>KIZ :</b> Önleyemediğiniz bir itilme... Onu görebilmek.</p>
<p><b>ERKEK :</b> Siz de ötekini görmek için geldiniz şu halde. Erkeği, sevgilinizi görmeye geldiniz.</p>
<p><b>KIZ :</b> Eski sevgilimi.</p>
<p><b>ERKEK :</b> Evlerinde, karısının yanında ...</p>
<p><b>KIZ :</b> Karısı. Yani bir zamanlar sizin sevgilinizdi, şimdi onun karısı.</p>
<p><b>ERKEK :</b> Eski sevgilim.</p>
<p><b>KIZ :</b> Şimdi değil mi ?</p>
<p><b>ERKEK</b> <i>(İçini çeker.)</i>: Değil.</p>
<p><b>KIZ :</b> Sesiniz aksini söylüyor.</p>
<p><b>ERKEK :</b> Olabilir.</p>
<p><b>KIZ :</b> Ne kadar sürmüş tü ?</p>
<p><b>ERKEK :</b> Üç dört yıl.</p>
<p><b>KIZ :</b> O kadarcık mı?</p>
<p><b>ERKEK :</b> Duygunun şiddeti, sayılara bağlanan zamana göre ölçülürse, evet !</p>
<p><b>KIZ :</b> Sonradan hiç görmediniz mi ?</p>
<p><b>ERKEK :</b> Görmedim. Dostça ayrıldık. Tıpkı bir tanıdığın, bir toplantıda tanıştırdığı, çok kısa bir süre, ortak konularda bir iki konuştuğumuz bir kimseden ayrılır gibi. Yine görüşelim diyerek, saygılı nazik, ayrılır gibi.</p>
<p><b>KIZ :</b> O kadar mı kolay olmuştu ?</p>
<p><b>ERKEK :</b> Görünüşte !.. Görünüşte serin kanlı, kayıtsız, hatta sürüncemede bir durumdan kurtulduğum için sevinmiş gibi.... Ama</p>
<p>sonra.. acısı sonra başladı.</p>
<p><b>KIZ</b> <i>(kendi kendine konuşur gibi)</i> : Birdenbire başladı, patlak verdi, boşandı, geceleri doldurdu. Uykulardan oldum. Kırılan onurun</p>
<p>baş kaldırması, bırakılmışlığın acısıydı bu. Sonra sonra çıkıyordu.</p>
<p><b>ERKEK :</b> Bıraktı, bıkmıştı, çok beklemişti. Biraz daha bekleseydi.. Fakat kadınlar sabırsızdırlar.</p>
<p><i>(Birden, alınmasını önlemek ister gibi.)</i> Affedersiniz, sizin için söylemedim.</p>
<p><b>KIZ</b> <i>(deminki gibi.)</i>: Bekle deseydi bekleyebilirdim. Ama bıraktı. Yorulan bendim oysa. Fakat bütün ömrüm beklemekle geçebilirdi, isteseyili ; fakat bıkmıştı. Sevgilinizle nişanlandığım işitince...</p>
<p><b>ERKEK :</b> Sevgilimle !</p>
<p><b>KIZ</b> <i>(devam eder.)</i> : önce pek aldırmadım, fakat sonra ....</p>
<p><b>ERKEK :</b> Şaşkınlığımz uzun sürdü, hiç ummamıştınız. .. benim gibi !</p>
<p><b>KIZ :</b> ... sonra alıştım. Ne hakkım vardı, istenmeyen biriydim. Utancımı kendimde boğdum. Aradıklarını bende bulamamıştı, haklıydı...</p>
<p><b>ERKEK :</b> Başkasına gitti. Üzüldünüz, fakat kızmadınız mı?</p>
<p><b>KIZ :</b> Siz kızdınız mıydı ?</p>
<p><b>ERKEK :</b> Durumlarımız ne de olsa farklı. Siz bir kadın olarak ....</p>
<p><b>KIZ :</b> Aynı şey. Kadın veya erkek ! İkimiz de bırakılmış değil miyiz ?</p>
<p><b>ERKEK</b> <i>(içini çeker.)</i> : Evet, ikimiz de !</p>
<p><b>KIZ :</b> Yoksa siz mi onu bırakmıştınız ?</p>
<p><b>ERKEK</b> <i>(hemen.)</i>: Yoo, hayır !</p>
<p><b>KIZ :</b> Emin misiniz ? Bırakılanlar, kadınlardır çok kere.</p>
<p><b>ERKEK :</b> Eskidenmiş.</p>
<p><b>KIZ :</b> Belki.</p>
<p><b>KIZ</b> <i>(Sessizlik.)</i>: Mektubu ne zaman aldınız ?</p>
<p><b>ERKEK :</b> Dün.</p>
<p><b>KIZ :</b> Ne yazıyordu?</p>
<p><b>ERKEK :</b> Bu istasyonun adı, bineceğim tren, saat kaçta burada olacağım. Sonra sizin de aynı saatte burada olacağınızı yazıyordu.</p>
<p><b>KIZ :</b> Sonra onlara gideceğimizi ... <i>( Çantasından bir zarf çıkarır, açar, mektubun son satırlarını okur.)</i> İşte son cümleler : Birlikte gideceksiniz, adreslerini biliyorsunuz.</p>
<p><b>ERKEK :</b> İmza ?</p>
<p><b>KIZ :</b> İmza yok.</p>
<p><b>ERKEK :</b> Bana gelen mektup da imzasız. Kim yazdı dersiniz ?</p>
<p><b>KIZ :</b> Bilmem ; daktiloda yazılmış.</p>
<p><b>ERKEK :</b> Tıpkı bana gelen mektup gibi. Bize mektubun birer kopyasını yollayan, dördümüzü birden çok iyi tanıyan biri olmalı.</p>
<p><b>KIZ :</b> Evet, çok tuhaf!</p>
<p><b>ERKEK :</b> Peki, neye gizliyor kendisini? Hem sonra verdiği direktifleri yerine getireceğimizden ne kadar emin konuşuyor, değil mi ?</p>
<p><b>KIZ :</b> Öyle, bizi iyi tamyan biri her halde.</p>
<p><i>(Kısa bir sessizlik.)</i></p>
<p><b>ERKEK :</b> Demek bilmeden yıllar yılı içinizde bu isteği yaşattınız !</p>
<p><b>KIZ :</b> Hangi isteği?</p>
<p><b>ERKEK :</b> Onları, karı koca bir arada, evlerinde görmek isteğini.</p>
<p><b>KIZ :</b> Şimdi de siz çok emin konuşuyorsunuz.</p>
<p><b>ERKEK :</b> Çünkü bu, benim de dileğimdi. Yıllardır içimde büyüttüm. Artık bu isteğe karşı koyamaz olmuştum. O hale gelmişti ki, artık içime sığmaz olmuştu. Mektup tam vaktinde geldi.</p>
<p><b>KIZ :</b> Ya gelmeseydi ?</p>
<p><b>ERKEK :</b> Buraya tek başıma gelecektim.</p>
<p><b>KIZ :</b> Kim olduğumu öğrenip mektubu bana siz mi yazdınız yoksa?</p>
<p><b>ERKEK</b> <i>(hemen itiraz eder.)</i>: Yoo, hayır, ben yazmadım. ·</p>
<p><b>KIZ :</b> Siz yazdımz ! Bu oyunda benim de bir rolüm olduğunu öğrendiniz nasılsa. Bir suç ortağı gibi beni de sürüklediniz bu işe.</p>
<p><b>ERKEK :</b> Hayır, değil! İnanın ki değil ! Ben sizin varlığınızı bu mektupla öğrendim, sizi ilk burada gördüm, bugün. Dileklerimizin çoğu, uzun zaman içimizde biz bilmeden yaşarda, günün birinde aydınlığa çıkar, kesinlik kazanır. Biz onların farkına ancak o zaman varırız. Mektup, bende öteden beri böyle bir dileğin var olduğunu ortaya koydu. Yıllar yılı süregelmiş tedirginliklerimin sebebini, ben bu mektubu alınca anladım. Artık benim muhakkak onlara gitmem gerek. Siz de öyle !</p>
<p><b>KIZ</b> <i>(kararsız.)</i> Ne desem ki? Galiba ben de alttan alta sizin gibi düşündüm. Yani ben de bir gün onların evine gitmeyi düşündüm, her halde farkında olmadan.</p>
<p><b>ERKEK :</b> Böyle bu. Yoksa gelmezdiniz.</p>
<p><b>KIZ</b> <i>(kararsız.)</i>: Belki .... Şey, fakat ben adreslerini bilmiyorum.</p>
<p><b>ERKEK :</b> Ben biliyorum. Yani ilk adreslerini biliyorum, evlendikleri zamanki adreslerini. Şimdi nerde olduklarım ordan öğrenebiliriz. Gidiyoruz, değil mi?</p>
<p><b>KIZ</b> <i>(içini çeker)</i>: Gidelim.</p>
<p></p>
<h3>III</h3>
<p><i>(Evde. Bir kapı açılır. KADIN içeri girer.)</i></p>
<p><b>KADIN :</b> Hilmi !</p>
<p><b>KOCASI :</b> Ne var?</p>
<p><b>KADIN :</b> Ne yapıyorsun?</p>
<p><b>KOCASI :</b> Hiç. İçime akşam garipliği çöktü, hayallere daldım.</p>
<p><b>KADIN</b> <i>(güler.)</i>: Bana da anlatsana hayallerini !</p>
<p><b>KOCASI :</b> Sen hiç şövalye romanlan okudun mu ?</p>
<p><b>KADIN :</b> Unuttum, belki okumuşumdur.</p>
<p><b>KOCASI :</b> Ben bir şövalye olsaydım, bir şatoda yaşasaydık, hendeklerle çevrili bir şato. Ama ! <i>(Durur.)</i></p>
<p><b>KADIN :</b> Ama?</p>
<p><b>KOCASI :</b> Zehirli su dolu, derin, geniş hendekler...</p>
<p><b>KADIN :</b> Neden zehirli su?</p>
<p><b>KOCASI</b> <i>(güler.)</i>: Şatoya gelmek isteyenler, usta yüzücü bile olsalar, hemen ölsünler diye.</p>
<p><b>KADIN :</b> Daha neler ! Şatona kimseyi sokmaz mıydın?</p>
<p><b>KOCASI :</b> İstemediklerimi sokmazdım.</p>
<p><b>KADIN :</b> Hendeğin üstünde asma köprü olurdu, değil mi?</p>
<p><b>KOCASI :</b> Olurdu.</p>
<p><b>KADIN :</b> Olunca da, köprüden istediklerini geçirirdin. Zehirli suya ne hacet?</p>
<p><b>KOCASI :</b> İstemediklerimi geri çeviremezdim ki !</p>
<p><b>KADIN :</b> Neden ?</p>
<p><b>KOCASI :</b> Yüzüm tutmazdı, gelmeyin demeye.</p>
<p><b>KADIN :</b> Gelsinler, ne çıkar?</p>
<p><b>KOCASI :</b> Buzurum kaçardı.</p>
<p><b>KADIN :</b> Hilmi, sen hep kardeşim Erol'u düşünüyorsun ! Onun bizde kalışı bu kadar mı canım sıktı senin?</p>
<p><b>KOCASI :</b> Hayır.</p>
<p><b>KADIN :</b> O halde?</p>
<p><b>KOCASI :</b> Yorgunlukların araladığı kapılardan bilincimize saçmasapan hayaller dolabilir. İlle sebep mi aramak lazım ?</p>
<p><b>KADIN :</b> Ama bu hayal, akla hemen kardeşimi getiriyor. Ne yapayım, Erol benim kardeşim, gelme denmez ki ! Hem biraz misafirsever ol canım. Sonra unutma ki ben de çalışıyorum.</p>
<p><b>KOCASI :</b> Aksini söylemedim.</p>
<p><b>KADIN :</b> Tut ki bir manto yaptırdım, bir şapka aldım.</p>
<p><b>KOCASI :</b> Duruma ters açılardan bakma.</p>
<p><b>KADIN :</b> Ya?</p>
<p><b>KOCASI :</b> Çalışması lazım. Bir erkek hep anne, abla, enişte ekmeğiyle yaşıyabilir mi?</p>
<p><b>KADIN :</b> İşte o da nihayet anladı bunu, gidiyor.</p>
<p><b>KOCASI :</b> Gitsin güle güle ! <i>(Sessizlik.)</i> İçimde büyük bir sıkıntı var, Aynur ! Sanki suçlu benim. Ama onun da anlaması, kendi durumunu düzeltmesi lazım. Geç bile kaldı, yalan mı ?</p>
<p><b>KADIN :</b> Hilmi, artık bunu düşünme. Gidiyor işte, çalışacak.</p>
<p><b>KOCASI :</b> Diyelim de öyle olsun. <i>(Sessizlik.)</i></p>
<p><b>KADIN :</b> Bırak şimdi bunlan. Ben sana sormaya gelmiştim, salata da yapayım mı ?</p>
<p><b>KOCASI :</b> Sen bilirsin.</p>
<p><b>KADIN :</b> Peki, başka?</p>
<p><b>KOCASI :</b> Başka? Bilmem ki ! Bir şey alınacak mı dışardan?</p>
<p><b>KADIN :</b> Gelirken aldık ya ! Erken mi yiyelim yemeği?</p>
<p><b>KOCASI :</b> Nasıl istersen.</p>
<p><b>KADIN :</b> Sen söyle.</p>
<p><b>KOCASI :</b> Hepsi bir !</p>
<p><b>KADIN :</b> Peki, ben hazırla yayım, sana haber veririm. <i>(Kapıya yürür.)</i></p>
<p><b>KOCASI :</b> Aynur !</p>
<p><b>KADIN</b> <i>(uzaktan)</i>: Ne var Hilmi?</p>
<p><b>KOCASI :</b> Mutfakta mum var mıydı ?</p>
<p><b>KADIN :</b> Mum mu? Ne mumu?</p>
<p><b>KOCASI :</b> Yakmak için.</p>
<p><b>KADIN :</b> Olacak, Ne yapacaktın?</p>
<p><b>KOCASI :</b> Hiç ! İçecek bir şey?</p>
<p><b>KADIN :</b> Bir şişe şarap var, soğuktur, fakat bu sıcakta ...</p>
<p><b>KOCASI :</b> Olsun, aldırma !</p>
<p><i>(Sessizlik.)</i></p>
<p><b>KADIN :</b> Hilmi ?</p>
<p><b>KOCASI :</b> Söyle !</p>
<p><b>KADIN :</b> Kutluyor muyuz yoksa ?</p>
<p><b>KOCASI :</b> Neyi ?</p>
<p><b>KADIN :</b> Ne bileyim... Mum ve şarap dedin de.. Erol'un gidişini mi dersin  ?</p>
<p><b>KOCASI :</b> Yok canım, birden işte öyle aklıma geldi.</p>
<p><b>KADIN :</b> İnanayım mı ?</p>
<p><b>KOCASI :</b> İnan ki !</p>
<p></p>
<h3>IV</h3>
<p><i>(Sokakta)</i></p>
<p><b>ERKEK :</b> Tütüncü, bu sırada dördüncü sokak, demişti. Bu üçüncü. Bundan sonraki olacak.</p>
<p><b>KIZ :</b> Evet.</p>
<p><b>ERKEK :</b> Acaba yine orda mı oturuyorlar?</p>
<p><b>KIZ :</b> Bilir miyim !</p>
<p><b>ERKEK :</b> Çok yavaş yürüyorsunuz.</p>
<p><b>KIZ :</b> Ayaklarım geri geri gidiyor. Hakkımız yok buna.</p>
<p><b>ERKEK :</b> Neye?</p>
<p><b>KIZ :</b> Kurdukları düzeni yıkmaya. Zalimlik, bu bizim yaptığımız. Günah ve suç. Biz kollanması gereken bir şeyleri yıkmaya, yok etmeye gidiyoruz adeta.</p>
<p><b>ERKEK :</b> Nedenmiş ? Biz bir dostluk ziyaretine gidiyoruz. Çoktandır görmediğimiz iki eski dostu ziyarete gidiyoruz.</p>
<p><b>KIZ :</b> Kendiniz de inanmıyorsunuz ya buna !</p>
<p><b>ERKEK :</b> Başka ne olabilir?</p>
<p><b>KIZ :</b> Kalbi kötü kişileriz. Nispet vermeye gider gibiyiz. Ya da hesap sormaya. Evlilik hayatlarında mesutlar mı bakalım ; değilseler yanıldıklarını yüzlerine vurup sanki öç alacağız.</p>
<p><b>ERKEK :</b> Ben sizden kuvvet almak istiyorum, böyle konuşmayın. Arada on yıla yakın bir zaman var. Taraflar için tehlike yok artık.</p>
<p><b>KIZ :</b> Öyle mi dersiniz ?</p>
<p><b>ERKEK</b> <i>( duraklar.)</i> : Artık geçti demiştiniz ?</p>
<p><b>KIZ</b> <i>(üzgün.)</i>: Geçti. Benim için, evet. Belki ilk yıllardaydı, ama şimdi ...</p>
<p><b>ERKEK :</b> Tamam, geldik, burası !</p>
<p><i>(Bir kapı zili. İkinci üçüncü çalışta kapı açılır. Bir süre sessizlik.)</i></p>
<p></p>
<h3>V</h3>
<p><i>(Bayan Terzi'nin odasında.)</i></p>
<p><b>BAYAN TERZİ :</b> Nasıl bilmem, evimde iki yıl kadar kaldılar. Onlara iki oda vermiştim. Pansiyoner gibiydiler. İkisi de çalışıyordu. Odalarını kapatır giderlerdi. Ama bir gün ...</p>
<p><b>KIZ</b> <i>(merakla.)</i>: Evet?</p>
<p><b>BAYAN TERZİ :</b> Bir gün özür dilediler. Kibar insanlardı çok. Özür dilediler, çıkmak istediler.</p>
<p><b>ERKEK :</b> Neden peki ?</p>
<p><b>BAYAN TERZİ :</b> Kira pahalı geliyormuş. Kocasının işleri bozulmuş o sıra. Daha ucuz bir yer bulmuşlar. Çıkmak istediler. Sizden inemnunum, kirayı indirin de kalın burda, dedim. Kabul etmediler. Bizim yüzümüzden geliriniz azalmasın, siz de zor geçiniyorsunuz, dediler. Çok iyi insanlardı.</p>
<p><b>ERKEK :</b> Nereye taşındıklarım biliyor musunuz ?</p>
<p><b>BAYAN TERZİ :</b> Biliyorum. Ama şimdi yine ordalar mı, bilmem tabii. Burdan nereye gittiklerini biliyorum. Adreslerini bırakmışlardı. Arasıra uğrarlardı. Ben de gittim üç dört kere. Fakat birkaç yıldır görünmez oldular. Çünkü... <i>(durur.)</i> Birer şeker alın bari, kahve içmiyorsunuz madem. Evet, çünkü .. Nasıl desem? Hilmi Bey çok değişti.</p>
<p><b>KIZ :</b> Kocası. Ne gibi?</p>
<p><b>BAYAN TERZİ</b> <i>(içini çeker.)</i>: Ben onları evlatlanın gibi severdim ; onlar da beni bir anne bilmişlerdi. Fakat benim bir yeğenim vardır ...</p>
<p><b>KIZ :</b> Evet ?</p>
<p><b>BAYAN TERZİ :</b> Arasıra gelir gider bana. Bekar. Aynur ...</p>
<p><b>KIZ :</b> Evet?</p>
<p><b>BAYAN TERZİ :</b> Aynur, yeğenime biraz fazla yakınlık göstermeye başladı. Hilmi Bey, öyle sanıyorum ki kıskanıyordu.</p>
<p><b>KIZ :</b> Demek çok seviyor?</p>
<p><b>BAYAN TERZİ</b> <i>(sözüne devamla.)</i>: Sandı ki buradan uzaklaşırlarsa, birbirlerini görmezler bir daha ... Fakat boşunadır hepsi. İnsan ne kadar uzaklarda olsa, aklına koymasın, arar bulur.</p>
<p><b>KIZ :</b> Buluşmaya mı başladılar ?</p>
<p><b>BAYAN TERZİ :</b> Yoo, yoo ! Aslında Hilmi Beyin kuruntusu. Yok ki bir şey. Kuruntu. Sağ olsun ; çok huysuz, kıskanç olmuştu son aylarda.</p>
<p><b>ERKEK :</b> Niçin ?</p>
<p><b>BAYAN TERZİ :</b> Biraz da geçim sıkıntısı. Evliliği ayakta tutmak kolay olmaz başlangıçta. Hele araya bir soğukluk, bir tatsızlık girdi mi ! Bence Aynur, evlilikte aradığını bulamadı. Yani ilk aylarda belki bulduğunu sandı da sonra bir hata ettiğini anladı.</p>
<p><b>ERKEK</b> <i>(kendi kendine konuşur gibi)</i>: Yanıldığını anladı demek?</p>
<p><b>BAYAN TERZİ :</b> Öyleye benziyordu.</p>
<p><b>ERKEK :</b> Çocukları yok mu?</p>
<p><b>BAYAN TERZİ :</b> Yok. Sebep biraz da bu ya ! Olsaydı birtakım pürüzler kendiliğinden düzelirdi. Ama sessiz, kibar insaniardı Allah için. Hiç kavga ettiklerini görmedim.</p>
<p><b>ERKEK :</b> Sessiz sürüp giden facia demek daha doğru !</p>
<p><b>BAYAN TERZİ :</b> Bilmem. Talihsiz yavrucuk ! Aynur yani. Ama düzelir, düzelir ! İkisi de genç daha. Genç sayılırlar. Sizler gibi. Kızım, sizin arkadaşınızmış madem ; nasıl bilmezsiniz adreslerini?</p>
<p><b>KIZ :</b> Araya uzun yıllar girdi, birbirimizi kaybettik. Kısmet ! Bugün bir fırsat çıktı da.</p>
<p><b>BAYAN TERZİ :</b> Güzel, güzel ! Gidin, bulun onları. Sevinirler; çok yalnızlar. Sebep biraz da bu ya ! Hemen hiç kimseyle görüşmezlerdi. Evden işe, işten eve. Pazar geceleri arada bir sinemaya giderlerse.. İşte hepsi o kadar. Doğru değil, doğru değil !</p>
<p><b>ERKEK</b> <i>(ayağa kalkar.)</i>: Müsaadenizle artık gidelim biz ! Adresi verseniz de gitsek ! İşinizden de alıkoyduk sizi.</p>
<p><b>BAYAN TERZİ :</b> Hayır, niçin? Oturduk, konuştuk işte ! Hem benim işimin acelesi yok ki ! Şu dikişin teyellerini sökecektim, o kadar.</p>
<p><b>ERKEK :</b> Biz gidelim, geç kalmayalım.</p>
<p><b>BAYAN TERZİ :</b> Siz bilirsiniz. <i>(Kalkar, bir dolabın gözünü açar, bir şeyler arar.)</i> Burda bir defterde olacaktı ... Evet, buldum, buyurun!</p>
<p><b>ERKEK :</b> Şu kağıda yazıvereyim. <i>(Not eder.)</i> ... sokağı, 26 numara.</p>
<p><b>BAYAN TERZİ :</b> Emekli bir valinin evi. İkinci katta oturuyorlardı. İki oda, bir mutfak, banyo.. gittim, gördüm, fena değil. Eh, tam onlara göre. Zaten kaç kişiler ki ?</p>
<p><b>KIZ :</b> Hizmetçileri falan yok muydu ?</p>
<p><b>BAYAN TERZİ :</b> Yoktu. Dünyanın parasını istiyor hizmetçi. Bir kadın bulmuşlardı, on beş günde bir gelir, çamaşırlarını yıkayıverirdi. Eh işte, geçinip gidiyorlardı. Kolay değil !</p>
<p><b>ERKEK :</b> Çok teşekkür ederiz. Biz gidelim.</p>
<p><b>BAYAN TERZİ :</b> Gidin, gidin; sevinirler. Durakta bekler, otuz numaralı otobüse binerseniz yarım saatte gidersiniz. Biraz uzaktadır. Şimdi dönmüşlerdir işlerinden. Evdedirler, nereye gidecekler ? Benden de selam söyleyin çok. Severlerdi beni. Ben de onları tabii. Kısmet. Allah ağızlarının tadını bozmasın. Her şeyin başı o. Gerisi boş, gerisi boş !</p>
<p><b>KIZ :</b> Çok teşekkür ederiz, Allaha ısmarladık !</p>
<p><b>ERKEK :</b> Allaha ısmarladık.</p>
<p><b>BAYAN TERZİ :</b> Bir kahvemi bile içmediniz. Bu olmadı. Kusura bakmayın. Gidin güle güle !</p>
<p><i>(Bir kapı kapanır.)</i></p>
<p></p>
<h3>VI</h3>
<p><i>(ESKİ VALİ'nin evinde, kapı önünde.)</i></p>
<p><b>ESKİ VALİ :</b> Nasıl bilmem, bu evde yıllarca oturdular. Buyurun, içeri buyurun !</p>
<p><b>KIZ :</b> Rahatsız etmeyelim.</p>
<p><b>ESKİ VALİ :</b> Ne demek ? Memnun olurum. Üstelik yabancıymışsınız ; anlatmam gerek şimdi nerde olduklarını. Ayak üstü olmaz, buyurun ! Hem size bazı şeyleri anlatayım da ona göre davranın ! Gelin canım içeri ; beş dakika ! Buyurun !</p>
<p><b>ERKEK :</b> Rahatsız ediyoruz.</p>
<p><b>ESKİ VALİ :</b> Yok canım, yok canım !</p>
<p><i>(Bir kapı açılır, odaya girerler.)</i></p>
<p><b>ESKİ VALİ :</b> Eveet, demek çocukluk arkadaşlarınız? Ne iyi ! Eski dostluklar, eski hatıralar hiç unutulur mu ? Yolunuz düştü, göreceksiniz ; güzeel ! Şaşıracaklar ; kim bilir ne kadar da sevinirler tabii ! Nerden</p>
<p>nereye ! İki eski arkadaş, yanlarında eşleri. Yıllar sonra. Nerden nereye ! Hayatta ne güzel tesadüfler var. İşte yaşamanın tadı, manası ! Hatıralar da olmasa çekilmezdi.</p>
<p><b>ERKEK :</b> Çok doğru !</p>
<p><b>ESKİ VALİ :</b> Biz burada bir Köroğlu, bir Ayvaz ; karımlayız. Kapımızı bir tanıdık açacak da arada ... üç beş laf edeceğiz. Ben memnunum, çok memnunum, ama karım sıkılır yalnızlıktan. Git, diyorum o kadar, git</p>
<p>oğlunun yanma, kızının yanına ! Her biri bir şehirde. Torunlar tam sevilecek yaşlarda. Gitmez ; ille başımı bekleyecek ... Gelir şimdi, nerdeyse gelir ; çarşıya çıkmıştı.</p>
<p><b>KIZ :</b> Şimdi nerde oturduklarını biliyor musunuz ?</p>
<p><b>ESKİ VALİ :</b> Haa, onu diyecektim ; biliyorum. Fakat acele etmeyin canım. Nasıl olsa bu gece artık onlarda kalırsınız. Bırakmazlar zaten. Ne çıkar, fazla yatakları yoksa, kerevette, sedirde yatıversinler. Sizi kuru tahtalarda yatıracak değiller ya ! Hem bunca yıl ayrılıktan sonra hiç uyumak olur mu ? Eh, yılların hasreti, bunca eski hatıra... Sabahlara kadar konuşursunuz ; uyunmaz böyle gecelerde... Ama siz pek üzgün gibisiniz. Ben de çok konuşuyorum değil mi ? Konuşmayı severim. Canım, efendi oğlum, dünyaya konuşmak için geldik. Ama doğru. Size sıra gelmiyor, değil mı ?</p>
<p><b>ERKEK :</b> Rica ederim, ne demek, haklısınız tabii !</p>
<p><b>ESKİ VALİ :</b> Fakat anlayamadım doğrusu. İki yüz kilometre bile yok ; o kadar yakında olasınız da nasıl bilmezsiniz bu şehirde olduklarını ?</p>
<p><b>KIZ :</b> Biliyorduk, ama araya uzun zaman girdi. Burada ilk oturdukları yeri biliyorduk tabii.</p>
<p><b>ERKEK :</b> Mektuplaşıyorduk. Sonra bir ara kestik mektubu. Şimdi bir sürpriz yapalım dedik.</p>
<p><b>ESKİ VALİ :</b> Her neyse ! İyi ettiniz, çok iyi ! Efendim, bizim bu evde yıllarca oturdular. Önceleri pek gözümüz tutmamıştı. Hırçın, sinirli bir halleri vardı. Sürüp giden bir gerginlik içinde gibiydiler. Bir şeye pişman olmuş gibi mi desem ? Evet, evet, galiba öyle. Yoo, yoo, açık seçik bir şey yoktu görünürde. İyiydiler, hoştular, mesuttular. Birbirlerini kıracak en küçük bir taşkınlıkları yoktu. Bu, işin görünüşü. Ama içte, içerde .. ancak sezilir bir şey. Eh biz çok yaşadık, her türlüsünden gün gördük, adam tanıdık. Gözümüzden kaçmıyordu.</p>
<p><b>ERKEK :</b> Yani ne gibi ? Bir geçimsizlik falan mı?</p>
<p><b>ESKİ VALİ :</b> Değil ! Anlatması zor biraz. Bir hava, aşılmaz bir duvar, nasıl desem ... <i>(hafifçe güler.)</i> İşte acayip bir şey canım. Ben çıtlattım, siz anlayıverin artık ! .. Ne mutlu, ne mutlu ; sizin hayatınızda yok ki böyle şeyler, tuhafınıza gitti.</p>
<p><b>KIZ</b> <i>(içini çeker.)</i>: Evet, yok !</p>
<p><b>ERKEK :</b> Affedersiniz, ben de anlayamadım. Bildiğim kadarı Aynur çok anlayışlıdır.</p>
<p><b>ESKİ VALİ :</b> Tabii tabii. Zaten ayakta tutan oydu her şeyi ; yuvayı Aynur koruyordu. <i>(Değişik tonda, ciddi.)</i> Çok mu severdiniz ?</p>
<p><b>ERKEK</b> <i>(boş bulunur.)</i>: Çok ! .. Şey, anlamadım, neyi sever miydim ?</p>
<p><b>ESKİ VALİ :</b> Arkadaşınızı.</p>
<p><b>ERKEK :</b> Evet, öyle ya, üzüldüm.</p>
<p><b>ESKİ VALİ :</b> Ne diye üzülesiniz? İlk zamanlar, dedim ya, içten içe huzursuz, sıkıntılı idiler. İdiler ya ; sonra sonra kaynaştılar, duruldular, neşeleri yerine geldi adeta. Sanki bir yükten kurtulmuş, unutmak istedikleri bir şeyi unutmuşlardı. Biz bir mana veremedik. Aralarından bir bulut yahut şeytan geçmişti sanki. Karı koca düşündük, anlayamadık, ne oldu da birden değişti bunlar. Evet, değiştiler ; ama ben anlamıştım.</p>
<p><b>ERKEK :</b> Anlamış mıydınız ? Neyi ?</p>
<p><b>ESKİ VALİ :</b> Bir sır bu ! Karım bile bilmez.</p>
<p><b>KIZ :</b> Nasıl ?</p>
<p><b>ESKİ VALİ :</b> <i>(hafif güler.)</i>: Saklayacağınızı bilsem söylerim.</p>
<p><b>KIZ</b> <i>(hemen.)</i>: Söyleyin, n'olur !</p>
<p><b>ESKİ VALİ</b> <i>(güler, ERKEK' e.)</i> : Gördün mü karını ? Kadınlar can atarlar sırları öğrenmeye.</p>
<p><b>KIZ</b> <i>(değişmiş.)</i> Hayır, onun için değil, affedersiniz !</p>
<p><b>ESKİ VALİ</b> <i>(yatıştırıcı.)</i> : Yoo, yoo, darılmayın hemen. Zaten söyleyecektim. Hem Aynur arkadaşınız sizin. Bilmez misiniz ne içli, ne duygulu olduğunu... Sonra güzel kızdır, Allah için, çok güzel kız .. Öyledir, değil mi?</p>
<p><b>KIZ :</b> Şey, bilmem ki...</p>
<p><b>ESKİ VALİ</b> <i>(hemen.)</i>: Kıskandınız mı yoksa ? İnsan arkadaşını kıskanır mı ? Eh, madem öyle ...</p>
<p><b>KIZ</b> <i>(düzeltmek ister.)</i>: Affedersiniz, onu demek istemedim ; yalnız ...</p>
<p><b>ESKİ VALİ</b> <i>(devam eder.)</i>: Ben de söylememiş olayım. Evet, ne diyordum? Ben onların bir gün, yalnız bir gün yüksek sesle konuştuklarını duydum. Eh, belki bir küçük kavga, bir tartışma.. Olur, her zaman olabilir. Merdiven başındaydım; yukarda Aynur hanımın hafiften hıçkırdığım duydum. Derken Hilmi çıkıştı karısına. Sanki, dedi, onunla evlenseydin başka türlü mü olacaktı ?</p>
<p><b>ERKEK :</b> Böyle dedi?</p>
<p><b>ESKİ VALİ :</b> Böyle dedi. Anladım ki kız eskiden başkasını sevmiş. Sevmiş miydi ?</p>
<p><b>ERKEK</b> <i>(içlenmiş.)</i>: Sevmişti.</p>
<p><b>ESKİ VALİ :</b> Tanır mıydınız ?</p>
<p><b>ERKEK</b> <i>(toparlanır.)</i>: Yoo, hayır, ne bileyim ? Ben Hilmi'nin evlendiği kızı henüz hiç görmedim.</p>
<p><b>ESKl VALİ</b> <i>(KIZ'a sorar.)</i>: Öyleyse siz bilirsiniz, hanım kızım, Hilmi Beyden önce var mıydı bir sevdiği ?</p>
<p><b>KIZ :</b> Sanmıyorum.</p>
<p><b>ERKEK :</b> Ama olabilir.</p>
<p><b>ESKİ VALİ :</b> Olabilir tabii. Siz ne zaman evlendiniz, onlardan sonra mı ? <i>( susmaları üzerine.)</i> Sonra herhalde.</p>
<p><b>ERKEK</b> <i>(yavaş sesle.)</i>: Evet, sonra.</p>
<p><b>ESKİ VALİ :</b> O halde siz Hilmi Bey'in arkadaşısınız, hanım kızım da Aynur'un.</p>
<p><b>ERKEK :</b> Evet.</p>
<p><b>ESKİ VALİ</b> <i>(hemen.)</i>: Güzel, güzel ! Çok sevinecekler. Madem eski arkadaşlarsınız. Hemen bulun onları ! Öyle olmasaydı da mesela ...</p>
<p><b>KIZ</b> <i>(hafif heyecanlı.)</i>: Evet?</p>
<p><b>ESKİ VALİ</b> : Mesela siz Hilmi Bey'in eski sevgilisi olsaydınız ...</p>
<p><b>KIZ</b> <i>(aynı tonda.)</i>: Evet?</p>
<p><b>ESKİ VALİ :</b> Gitmeyin, derdim.</p>
<p><b>KIZ :</b> Gitmiyelim mi?</p>
<p><b>ESKİ VALİ :</b> Gitmeyin !</p>
<p><b>KIZ</b> <i>(gülmeye çalışır.)</i>: Neden peki ?</p>
<p><b>ESKİ VALİ :</b> Gitmeyin, derdim. Doğru olmazdı gitmeniz. Eski acılan hatırlatmak, kapanmış yaraları deşmek doğru değil...</p>
<p><b>KIZ</b> <i>(cesaretini yitirmiş.)</i> : Bence de öyle !</p>
<p><b>ESKİ VALİ :</b> Bir çeşit yüzsüzlük olurdu bu. Onurlu kimselerin yapacağı şey değil.</p>
<p><b>KIZ</b> <i>(daha da cesaretsiz, hafif bir sesle.)</i> : Doğru !</p>
<p><b>ESKİ VALİ</b> <i>(ERKEK'e.)</i>: Siz ne diyorsunuz ?</p>
<p><b>ERKEK</b> <i>(kararsız;.)</i>: Belki... Evet, ben de sizin gibi düşünürdüm  şüphesiz. Ama dediğiniz durum olsaydı tabii.. Fakat biz ...</p>
<p><b>ESKİ VALİ</b> <i>(sesini yükselterek.)</i>: Tabii tabii ! Ben de zaten sizin için söylemiyorum, ortaya konuşuyorum. Yani öyle olsaydı böyle olurdu gibilerden .... Hoş, nerden deaklıma geldi ; yeri mi şimdi bu sözlerin !</p>
<p><b>KIZ</b> <i>(çekingen.)</i> : Demek gidebiliriz.</p>
<p><b>ESKİ VALİ :</b> Elbette, siz tabii gidebilirsiniz. Evet, ne diyecektim. Onlar burdan çıkalı iki ay oldu.</p>
<p><b>ERKEK :</b> Söylemiştiniz, peki neden çıktılar?</p>
<p><b>ESKİ VALİ</b> <i>(birdenbire.)</i> : Kaçtılar.</p>
<p><b>KIZ</b> <i>(heyecanlanmış.)</i> : Kaçtılar mı ?</p>
<p><b>ESKİ VALİ</b> <i>(yine sakin.)</i> : Hemen hemen. Önceleri hırçın, sinirliydiler de sonradan neşeleri yerine geldi dedim ya ....</p>
<p><b>ERKEK :</b> Evet.</p>
<p><b>ESKİ VALİ :</b> Hilmi Bey'in sanki birtakım dönemleri vardı da hep birinden ötekine geçiyordu. İki ruhlu gibi bir şey !</p>
<p><b>KIZ :</b> İki ruhlu mu, nasıl?</p>
<p><b>ESKİ VALİ :</b> Evet. Zaman zaman birinden ötekine geçiyordu. Hatta üç ruhlu da diyebilirsiniz.</p>
<p><b>KIZ :</b> Olamaz.</p>
<p><b>ESKİ VALİ :</b> Ama oluyordu, oldu. Hele şimdi bu üçüncü ruhundan hala kurtulamadıysa çok fena ..</p>
<p><b>ERKEK :</b> Ne gibi? Anlatın lütfen !</p>
<p><b>ESKİ VALİ</b> <i>(sertçe.)</i>: Tabii ! Hilmi, son aylarda, yani buradan çıkackalarına yakın, bir korku hastalığına tutuldu.</p>
<p><b>KIZ :</b> Ne korkusu ?</p>
<p><b>ESKİ VALİ :</b> Sanki bir suç işlemişti. Bir para çalmıştı, birini öldürmüştü de peşine düşmüşlerdi ; korkuyor, kaçıyordu adeta. Yaklaşan bir felaketi sezinlemiş de ondan kaçar gibi. Tedirgin, tetikte. Bir gün yaşıma, tecrübeme güvenerek. kötüye çekmeyeceklerini düşünerek, - çünkü ne de olsa sayariardı beni - oğlum, dedim, sen bir ruh doktoruna gitsen !</p>
<p><b>KIZ :</b> Ne dedi Hilmi?</p>
<p><b>ESKİ VALİ :</b> Doktor ne yapsın bana, dedi, kendim önleyemedikten sonra? Elimde değil, biliyorum, saçma ... dedi.</p>
<p><b>ERKEK :</b> Neydi saçma bulduğu ?</p>
<p><b>ESKİ VALİ :</b> Söyledim ya ; peşinde oldukları duygusu ! Her an kaçmaya hazır olmalıyız, diyordu. Hayır, yani söylemiyordu açıkça, ama davranışlarından bu çıkıyordu.</p>
<p><b>KIZ :</b> Doktora gitti mi ?</p>
<p><b>ESKİ VALİ :</b> Sanmam. Gitmedi. Siniderim bozuk, geçer, çok yoruluyorum, bir gün kendiliğinden geçer, az kaldı, dedi. Karısım çok seviyordu.</p>
<p><b>ERKEK :</b> Sahiden sevseydi ...</p>
<p><b>ESKİ VALİ </b><i>(sözünü keser.)</i> : Yoo, yoo, karısının tasalanınalarmı gördükçe daha da üzülüyor, ama önleyemiyordu. Ben önce, acaba dedim, yoksa... <i>(durur.)</i></p>
<p><b>KIZ :</b> Yoksa?</p>
<p><b>ESKİ VALİ :</b> Bunu yapmam doğru değildi ; çirkineli bir bakıma, ama ben sahiden sevmiştim onları... Yoksa, diye düşündüm, bu oğlanın bir açığı mı var, gizlediği bir yolsuzluk falan mı?... Tanırım çalıştığı yerin müdürünü ; meseleyi gizlice müdüre açtım. Sezdirmeden hesaplarını inceledi. Hayır, işlerinde en ufak bir ihmali yok. Anladım ki, bu sadece bir sinir bozukluğu, bir kabus... Hilmi'nin bir süre izin alıp şöyle, sessiz kırlık bir yerde dinlenmesi gerek. Şimdi bu işi siz yapabilirsiniz.</p>
<p><b>KIZ :</b> Biz mi ? Nasıl ?</p>
<p><b>ESKİ VALİ :</b> Canım, düşmanı değilsiniz ya onların ! Bu ölü noktayı aşmalarında onlara yardımcı olacaksınız. Evlisiniz, evliliğinizle onlara örnek olun. Mesela hazır geldiniz, alın götürün onları. Şimdi veya sonra. İçine düştükleri bunaltıdan kurtulmaları lazım. Bunu da mı yapamazsınız ?</p>
<p><b>KIZ :</b> Fakat şimdi bu durumda bizim gitmemiz... <i>(durur.)</i></p>
<p><b>ESKİ VALİ :</b> Gidin, gidin ! Bu böyle süremez. Kıza da yazık, erkeğe de ... Bu işin bir sonuca bağlanması gerek. Evleri istasyonun hemen yanında.</p>
<p><b>ERKEK</b> <i>(şaşırmış.)</i>: lstasyonun yanında mı ? Bilseydik ...</p>
<p><b>ESKİ VALİ :</b> Nerden bileceksiniz.</p>
<p><b>KIZ :</b> Buradan daha mı iyi şimdiki yerleri ?</p>
<p><b>ESKİ VALİ</b> <i>(hafif güler.)</i>: Kendi evim ; övünmek gibi olur ama ; değil !  Aynur hiç çıkmak istemedi, çok yalvardı Hilmi'ye, ama dinletemedi. Gittiler, daracık bir apartmanın iki odasına sığındılar. Sebep de ... <i>(durur.)</i></p>
<p><b>KIZ :</b> Evet?</p>
<p><b>ESKİ VALİ :</b> Sebep de Hilmi'nin hastalığı. Dedim ya ! lstasyona yakın olsunmuş, hemen gidebilmek için.</p>
<p><b>KIZ :</b> Gidebilmek için mi ? Nereye ?</p>
<p><b>ESKİ VALİ</b> : Bilir miyim ? Öyle dedi. Bakarsınız, hemen gitmemiz gerekir, dedi. Hemen kelimesini de öyle tuhaf söyledi ki, ürktüm bayağı. Bu hemen sözünde çok şeyler gizli bence... Siz ne dersiniz ?</p>
<p><b>ERKEK :</b> Biz mi ? Bilmem !</p>
<p><b>ESKİ VALİ :</b> Peki, onlan bulamazsanız ne yapmayı düşünüyorsunuz ?</p>
<p><b>ERKEK :</b> Şey.. döneceğiz, saat on treniyle, hemen bu gece.</p>
<p><b>ESKİ VALİ :</b> Güzel ! Öyleyse çabuk gidin. Hiç belli olmaz. Hilmi bu, aklına eser, bakarsınız, almış kansını gitmiş. İşte adresleri ! Hemen gidin, umarım ki bulursunuz.</p>
<p></p>
<h3>VII</h3>
<p><i>(Evde. Radyoda hafif bir müzik.)</i></p>
<p><b>KADIN :</b> Birdenbire neye sustuk böyle ? <i>(Sessizlik.)</i> Hilmi !</p>
<p><b>KOCASI :</b> Ne var?</p>
<p><b>KADIN :</b> Niçin konuşmuyoruz?</p>
<p><b>KOCASI :</b> Bilmem ?</p>
<p><b>KADIN :</b> Demin ne güzel konuşuyorduk.</p>
<p><b>KOCASI :</b> Her şey bir yerde bitiyor.</p>
<p><b>KADIN :</b> Ama yine başlayabilir.</p>
<p><b>KOCASI :</b> Havamızı yitirdik.</p>
<p><b>KADIN :</b> Neden?</p>
<p><b>KOCASI :</b> Araya zaman girdi, sessizlik girdi.</p>
<p><b>KADIN :</b> Daha neler ! Başka şeylerden açalım.</p>
<p><b>KOCASI :</b> Mum da bitmek üzere. Bu ikincisi, son.</p>
<p><b>KADIN :</b> Ne olur mum biterse ? Hem niçin yakmıyoruz lambayı?</p>
<p><b>KOCASI :</b> Yakma ! Mumun gölgesine bak, yarı gölge. <i>(Kısa sessizlik.)</i> Büyük olayların gölgesi önceden düşer yola... Böyle bir mısra vardı, ama kimin, unuttum. Bir şey biteceğine yakın gölgesi büyüyor, ikindi güneşleri gibi. Uzuyor, geriliyor, sonra birden yok oluyor. Ameliyatların eşiğinde hastaların durumu. Ameliyat salonuna girerlerken korkuları son raddeyi bulmuştur. Sonra birden korku da, ümit de silinir ve başlar boşluk.</p>
<p><b>KADIN :</b> Mum alevinin son çırpınışları seni yine duygulandırdı. Bırak da yakayım elektriği !</p>
<p><b>KOCASI :</b> Hayır, karanlıkta daha iyi.</p>
<p><b>KADIN :</b> Perdeyi açsam, dışarının aydınlığı da yeterdi.</p>
<p><b>KOCASI :</b> Açma ! Ben aydınlıktayım, görüyorum. Şu radyoyu da kapat !</p>
<p><b>KADIN :</b> Peki ! Sofra yı toplamıyayım mı ? <i>(Müzik kesilir.)</i></p>
<p><b>KOCASI :</b> Acelen ne ? Saat daha on bile olmadı ; son tren gitsin hele.</p>
<p><b>KADIN :</b> Erol'un dönmesiriden mi korkuyorsun? Bu sefer dönmeyecek, üzülme !</p>
<p><b>KOCASI :</b> Onu düşünmüyorum.</p>
<p><b>KADIN :</b> O halde ?</p>
<p><b>KOCASI :</b> O halde.. biz her gece son trenin sesini beklemiyar muyuz seninle ? Hiç düşündün mü, özellikle neden hep o trenin sesini duymak istiyoruz ?</p>
<p><b>KADIN</b> <i>(hafif güler.)</i>: Kaçırılan son fırsat olduğu için mi dersin ? Adı üstünde son tren. <i>(sessizlik.)</i> Bir özlem belki. Trenin gideceği yerleri mi özlüyoruz nedir ?</p>
<p><b>KOCASI :</b> Ben özlemiyorum. Sen ?</p>
<p><b>KADIN :</b> Ben de özlemiyorum. Ben senın yanında olmak isterim.</p>
<p><b>KOCASI :</b> Ama demin ne dedin?</p>
<p><b>KADIN :</b> Belki dedim. Belki de gecenin sessizliğinde son trenin sesi, bizi hayata çağırıyor yeniden, kendi hayatımıza.</p>
<p><b>KOCASI :</b> Bu olabilir. Bu tren, sıkıntıları temelli alıp götürebilse, hayata bütün benliğimizle bağlanırdık. Bekliyelim.</p>
<p><b>KADIN :</b> Neyi bekliyelim ?</p>
<p><b>KOCASI :</b> Son trenin bu geceki sesini. <i>(Sessizlik.)</i> Biraz daha şarap olsaydı.</p>
<p><b>KADIN :</b> Yazın fazla gelmez miydi ?</p>
<p><b>KOCASI :</b> İşte laf olsun, fazla içeceğimden değil ya ! Ama vakit geçerdi. Vakit geçmek bilmiyor.</p>
<p></p>
<h3>VIII</h3>
<p><i>(Sokakta.)</i></p>
<p><b>ERKEK :</b> Çift sayılar bu sırada ; işte şu otuz iki. Seksen altıyı bulacağız. Ne de uzun sokak !</p>
<p><b>KIZ :</b> Ne kadar sessiz !</p>
<p><b>ERKEK :</b> Hem çok karanlık.</p>
<p><b>KIZ :</b> Saat de ilerledi. Gelin, vazgeçelim bu işten. Çok heyecanlıyım, duralım biraz. <i>(sessizlik.)</i> Vaz geçelim.</p>
<p><b>ERKEK :</b> İmkansız ! Artık çok geç. Hem onları kurtarmalıyız. İçimde hiçbir öç alma duygusu, hiç bir düşmanlık yok. Rahatlıkla konuşabiliriz.</p>
<p><b>KIZ :</b> Neyi konuşabiliriz ?</p>
<p><b>ERKEK :</b> Korkacak bir şey olmadığını. Anlamadınız mı Vali'nin sözlerini. Onlar bizden, bizim hatıramızdan kaçıyorlar, onlar bizim yüzümüzden mutsuz. Hilmi'nin korkulan, tedirginliği sizin yüzünüzden !</p>
<p><b>KIZ :</b> Benim yüzümden mi ?</p>
<p><b>ERKEK :</b> Evet.</p>
<p><b>KIZ :</b> Ama benim suçum ne ? Ben ne yaptım?</p>
<p><b>ERKEK :</b> Bir şey yapmadınız. Fakat o kendini suçlu görüyor ; içi rahat değil. Gidişimiz onu ve Aynur'u kurtaracak. Huzura kavuşmalarını istemez misiniz ?</p>
<p><b>KIZ</b> <i>(üzgün.)</i> : Ben artık yalnız bunu isteyebilirim. Fakat biz nasıl başarabiliriz ?</p>
<p><b>ERKEK :</b> Öğrendiklerimizi bilmiyormuş gibi davranarak. Hem bir rol de değil bu ; onların mutluluğunu artık ben de sizin kadar istiyorum. Buraya gelirken içimde birikmiş hınçlar vardı, ama şimdi değiştim. Çünkü Aynur mutlu olsun isterim.</p>
<p><b>KIZ :</b> Hilmi de.</p>
<p><b>ERKEK :</b> Kendilerine güvenleri yok. Korkularının yersiz olduğunu gösterelim, bu güveni verelim onlara. Hatta yalan söyliyerek.</p>
<p><b>KIZ :</b> Yalan mı ? Ne gibi ?</p>
<p><b>ERKEK :</b> Sevişiyormuşuz, yakında evlenecekmişiz gibi yaparak.</p>
<p><b>KIZ :</b> Yaparak ....</p>
<p><b>ERKEK :</b> Birbirimizin özel hayatını bilmiyoruz tabii.. Evli misiniz ?</p>
<p><b>KIZ :</b> Hayır. Evli olsaydım gelemezdim. Siz ?</p>
<p><b>ERKEK :</b> Bekarım.</p>
<p><b>KIZ :</b> Her neyse... Devam edin !</p>
<p><b>ERKEK :</b> Evet, pek yakında evlenecekmişiz gibi davranırız. Eski dostları ziyarete geldik. Çok mutluyuz. Halimizle, davranışIarımızla onlarda bu güven duygusunu yaratmalıyız. Yani zannetsinler ki biz de mutluluğun eşiğindeyiz. Artık hala bizi düşünerek saadetlerini bulandumaları yersız.</p>
<p><b>KIZ :</b> Aklım ermiyor.</p>
<p><b>ERKEK :</b> Kötülük yok ki bunda. Biz sadece bir meraka kapılıp geldik. Şimdi merakımız ve başka duygularımız, yerini bir ödeve bırakıyor. Tesadüf, kader, sizi benim karşıma çıkarmış, sevişiyor, anlaşıyoruz ; yakında evleneceğiz. Biraz geç de olsa biz de mesut olacağız.</p>
<p><b>KIZ :</b> Böyle bir ziyaret için, yeter sebep mi bu ?</p>
<p><b>ERKEK :</b> Neye yetmesin ? Hiç bir gücenikliğimiz olmadığını göstermek, eski dostlukları tazelemek istiyoruz. Bu içtenliğimiz onları feraha çıkarır. Onlar bunu bekliyorlar. Bunu sağladık mı çekip gideceğiz. Bir oyun olduğunu nerden anlayacaklar? Daha olmazsa ilerisi için uydurma bir adres veririz ; bizi arayıp bulacak değiller ya?</p>
<p><b>KIZ :</b> Anlarlar.</p>
<p><b>ERKEK :</b> Ölüm yok ya sonunda ! Durumları bundan daha kötü olacak değil ya ! Dinlediniz Vali'nin söylediklerini. Bizim için tek çıkar yol, bu artık. Onlar için de bu. Buralara kadar gelip de onları görmeden gitmek istemiyorum. Ne olursa olsun görmeliyim onları.</p>
<p><b>KIZ :</b> Evet, geldik, görmeliydik onları.</p>
<p><b>ERKEK :</b> Saat . . saat şimdi dokuzu geçiyor. Şöyle böyle bir saatimiz kaldı benim trene. Son tren. Artık bu gece benim misafirim olursunuz. Tamam mı ?</p>
<p><b>KIZ :</b> Bilmiyorum, hiç bir şey bilmiyorum.</p>
<p></p>
<h3>IX</h3>
<p><i>(Evde.)</i></p>
<p><b>KADIN :</b> Bir sinemaya gidebilirdik.</p>
<p><b>KOCASI :</b> Sıkıldın mı?</p>
<p><b>KADIN :</b> Hayır.</p>
<p><b>KOCASI :</b> Peki ?</p>
<p><b>KADIN :</b> Hiç konuşmuyorsun, içine kapandın yine ; kim bilir neler kuruyorsun?</p>
<p><b>KOCASI</b> <i>(güler.)</i>: Saati.</p>
<p><b>KADIN</b> <i>(güler.)</i>: Hangi saati?</p>
<p><b>KOCASI</b> <i>(içini çeker.)</i>: Hayat saatini. Çok geri kalıyor, ayarladım, kurdum.</p>
<p><b>KADIN :</b> Artık düzgün işleyecek mi dersin?</p>
<p><b>KOCASI :</b> Umarım.</p>
<p><b>KADIN :</b> Ne zaman? <i>(Acılı bir gülüşle.)</i> Tren gittikten sonra mı?</p>
<p><b>KOCASI :</b> Galiba.</p>
<p><b>KADIN :</b> Nihayet itiraf ettin.</p>
<p><b>KOCASI :</b> Sen öyle istiyorsun. <i>(Kısa bir sessizlik.)</i></p>
<p><b>KADIN :</b> Bari lambayı yaksak. Karanlıkta kaldık. Radyoyu da kapattın.</p>
<p><b>KOCASI :</b> Yakarız. Sonra. İçimde acayip bir korku var.</p>
<p><b>KADIN :</b> Döner gelir diye korkuyorsun. Kardeşime bu kadar düşman olduğunu bilmezdim.</p>
<p><b>KOCASI :</b> Değil. Günahıma girme. Bir sıkıntı, ama ne sıkıntısı, bilmiyorum. Şarabın ağırlığı da olabilir. Uyumak istiyorum, fakat trenin sesini duymadan uyuyamam. Acayip bir hal...</p>
<p><i>(Kapının zili iki kere çalar, KADIN kalkar.)</i></p>
<p><b>KOCASI :</b>Dur gitme !</p>
<p><b>KADIN :</b> Niçin ?</p>
<p><b>KOCASI :</b> Gitme !</p>
<p><b>KADIN :</b> Fakat kapı çalındı.</p>
<p><b>KOCASI :</b> Duydum.</p>
<p><b>KADIN :</b> Erol' dur, vazgeçti her halde.</p>
<p><b>KOCASI :</b> Açma ! </p>
<p><i>(Kapının zili yeniden çalar, sert.)</i> </p>
<p><b>KOCASI :</b>Sakın açma !</p>
<p>KADIN <i>(sert.)</i>: Ama bu çok saçma doğrusu. Neden açmıyayım ?</p>
<p>KOCASI <i>(sert.)</i>: Açma diyorum.</p>
<p>KADIN <i>(sert.)</i>: Peki ama neden ?</p>
<p>KOCASI <i>(yavaş sesle.)</i> : Verilmiş bir karar varsa ondan dönmernek lazım. Yeniden başlamak istemiyorum. Kapıyı açtın mı artık her şey biter. Bu bir dönüm noktası. Her şey biter.</p>
<p><b>KADIN :</b> Nasıl biter?</p>
<p><b>KOCASI :</b> Bak, dinle beni ! <i>(Sesi gitgide yükselir.)</i> Sinirlerim öyle gergin ki ! Nasıl anlatayım sana? Hayatın bazı dönemlerinde yollar ayrılır. İster istemez böyledir bu. Herkes kendi hayatını yaşar. Biz kendi hayatımızı uzun zaman başkalarıyla bölüştük. Ama artık bizim olmalı bu hayat. Mecbur muyuz ?</p>
<p><b>KADIN :</b> Yavaş konuş, duyulacak.</p>
<p><b>KOCASI :</b> Duyulsun ! Kapıyı açtığın anda her şeye tekrar başlamak gerekir. Var mı sende bu kuvvet ?</p>
<p><b>KADIN :</b> Gelen yabancı mı ? Yabancılar bile kovulmaz kapıdan.</p>
<p><b>KOCASI</b> <i>(sert, yüksek sesle.)</i> : Bu gece bu kapıdan içeri kimsenin girmesini istemiyorum, anladın mı, istemiyorum ; bıktım artık.</p>
<p><b>KADIN</b> <i>(yavaş sesle.)</i> : Hilmi, zalim olma, bırak da bakayım, belki Erol değildir gelen.</p>
<p><b>KOCASI</b> <i>(sert.)</i>: Hayır !</p>
<p><b>KADIN</b> <i>(yavaş sesle.)</i> : Fakat hastalık bu seninkisi !</p>
<p><b>KOCASI</b> <i>(bağırır.)</i> : Sana emrediyorum, açmıyacaksın !</p>
<p><b>KADIN</b> <i>(yavaş sesle)</i> : Hilmi, çıldırdın mı ?</p>
<p><i>(Sessizlik, birdenbire uysal.)</i> Peki, nasıl istersen !</p>
<p></p>
<h3>X</h3>
<p><i>(Kapının dışında. Konuşmalar yavaşçadır.)</i></p>
<p><b>KIZ :</b> Açmıyorlar.</p>
<p><b>ERKEK :</b> Anladılar galiba.</p>
<p><b>KIZ :</b> Nerden anladılar? Seslenmedik, sesımızı duymadılar ki !</p>
<p><b>ERKEK :</b> Sır.</p>
<p><b>KIZ :</b> İstemiyor beni. İsteseydi ...</p>
<p><b>ERKEK :</b> Kocası bıraksaydı beni gördüğüne sevinirdi.</p>
<p><b>KIZ</b> <i>(ağlamaklı.)</i>: Kendimi çok küçülmüş hissediyorum. Bu hakarete layık değildim. Fena, çok fena !</p>
<p><b>ERKEK :</b> Üzülmeyin. Okyaydan çıktı bir kere, açtırıncaya kadar çalacağım kapıyı. <i>(Kapı bir daha çalınır.)</i></p>
<p><b>KIZ</b> <i>(deminki gibi.)</i>: N 'olursunuz, vazgeçin. Artık çok geç. Ne dedi, duymadınız mı ? Mecbur muyuz, açılmaz bu kapı kimseye, dedi. Anladılar geldiğirnizi, belki de onlar getirdiler bizi buraya. Suçumuz ne, rezil ettiler bizi. Allahım, daha nasıl durabiliriz burada? <i>(Koşarak uzaklaşan ayak sesleri.)</i></p>
<p></p>
<h3>XI</h3>
<p><i>(Içerde.)</i></p>
<p><b>KADIN</b> <i>(kırgın.)</i>: Hilmi, bu yaptığını hiç affetmeyeceğim. <i>(Sessizlik.)</i> Konuş, bari şimdi konuş !</p>
<p><b>KOCASI :</b> Böyle yapmam gerekiyordu. Sürüp gitmesi daha mı iyiydi. İki tarafİn da iyiliği için mecburduk buna. Az mı üzülüyorduk. Anla beni.</p>
<p><b>KADIN :</b> Sen yalnız kendini düşünüyorsun, o yüzden taş kalbiisin bu kadar.</p>
<p><b>KOCASI :</b> Öyle bil ! <i>(Sessizlik.)</i> Saat kaç?</p>
<p><b>KADIN :</b> Karanlıkta nasıl göreyim ?</p>
<p><b>KOCASI :</b> Az kaldı.</p>
<p><b>KADIN</b> <i>(içini çeker.)</i>: Son trenin gitmesine, değil mi ? O da gidince şehir yine ölüm sessizliğine gömülür. Bir tabutta gibi. Trenler de olmasa, gelip giden trenler ... Bu ıssızlık çıldırtır insanı ; sonra bu karanlık. Yakalım şu ışığı, n'olursun ! Korkuyorum.</p>
<p><b>KOCASI :</b> Artık korkma, geçti, dinle bak !</p>
<p><i>(Bir trenin gara girerken çoğalan, durunca kesilen, az sonra hareket edince gitgide uzaklaşan sesi duyulur.)</i></p>
<p><b>KADIN :</b> Son tren gitti.</p>
<p><b>KOCASI :</b> Lambayı yakabilirsin, radyoyu da aç artık.</p>
